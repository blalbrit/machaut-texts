Je ne me puis  saouler
De penser, d'ymaginer
Que je feray
Ne quel maniere j'aray,
Quant le vis cler
De ma dame qui n'a per
Premiers verray.

Certains sui que pris seray
Si fort que je ne saray
A li parler
Et que sans froit trambleray
Et sans chalour sueray,
Et souspirer
Me faura et recoper
Mes souspirs pour moy celer ;
Là n'oseray
Mot sonner. Pour ce en lairay
Amours ouvrer,
Qui scet comment sans fausser
L'aim de cuer vray.
Je ne me puis saouler.

Hé ! Diex, comment porteray
Le tres dous amoureus ray
Dou resgarder
De ses dous yeux? je ne sçay ;
Car assez à porter ay
Des maus d'amer.
Vers yaulz ne porray durer,
Car, pour tels cops endurer,
Foible me sçay.
S'Espoirs, qui scet mon esmay,
Reconforter
Ne me vient, sans arrester
Me parti ray.
Je ne me puis saouler.

Et nompourquant trop m'esmay,
Car je me deliteray
En remirer
Son doulz vis riant et gay,
Trop plus doulz que rose en may
A odorer.
Et se je puis esperer
Qu'elle me daignast amer,
J'oublieray
Tous maus ; einsi gariray
Nes dou penser.
Si ne doi pas tant doubter
Les maus que tray.
Je ne me puis saouler etc.