De toutes flours n'avoit et de tous fruîs
En mon vergier fors une seule rose :
Gastés estois li surplus et destruis
Par Fortune qui durement s'opose
Contre ceste douce flour
Pour amatir sa coulour et s'odour.
Mais se cueillir la voy ou tresbuchier,
Autre après li ja mais avoir ne quier. 

Mais vraiement ymaginer ne puis
Que la vertus, où ma rose est enclose,
Viengne par toy et par tes faus conduis,
Ains est drois dons naturex ; si suppose
Que tu n'avras ja vigour
D'amanrir son pris et sa valour.
Lay la moy donc, qu'ailleurs n'en mon vergier
Autre après li ja mais avoir ne quier.

Hé ! Fortune, qui es gouffres et puis
Pour engloutir tout homme qui croire ose,
Ta fausse loy, où riens de bien ne truis
Ne de seur, trop est decevans chose ;
Ton ris, ta joie, t'onnour
Ne sont que plour, tristece et deshonnour.
Se ti faus tour font ma rose sechier,
Autre après li ja mais avoir ne quier.