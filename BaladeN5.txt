Riches d'amour et mendians d'amie, 
Povres d'espoir et garnis de desir,
Pleins de dolour et disiteus
Loing de merci, familleus de merir,
Nus de tout ce qui me puet resjoir
Sui pour amer et de mort en paour,
Quant ma dame me het et je l'aour.

N'il n'est confors de ma grief maladie 
Qui me peust de nulle part venir,
Car une amour s'est en mon cuer nourrie Dont je ne puis joïr ne repentir
Ne vivre lié ne morir ne garir
Ne bien avoir fors languir à dolour, 
Quant ma dame me het et je l'aour.

Mais le voloir de si douce anemie 
Vueil humblement et liement souffrir, 
Car grant honnour m'est par li ottroïe 
Contre son gré, quant je l'aim et desir. 
Et s'Amour vuet que je doie fenir
Pour li amer, ce sera mon millour, 
Quant ma dame me het et je l'aour.