L'ueil qui est li droit archier
D'amours, pour traire et lancier
Mignotement,
N'a pa peu bonnement
Mon cuer blecier.
Et s'aim de fin cuer entier
Tres loyaument.

Vez ci pour quoy. Vraiement,
Onques ne vi le corps gent,
Cointe et legier
De celle qui liement
Me tient et joliement
En son dangier,
N'il moy ; mais je l'ay tant chier
Que ja mais faire n'en quier
Departement.
Il puet bien crueusement
Moy menacier,
Mais ne le prise un denier,
Quant Ã  present.
L'ueil qui est li droit archier.

Qu'onques ne me fist present
De joie ne de tourment ;
Ne empeschier
Ne me porroit nullement
A vivre joieusement
Son menassier.
Envis ne puis l'aprochier
N'il moy fors par souhaidier.
Pour ce souvent
Mon amoureus pensement
Me fait cuidier
Qu'il me doie trespercier
Soudainnement.
L'ueil qui est le droit archier.

C'est cilz qui trop doucement
Scet un cuer et soutieument
Penre et liier
Et contraindre telement
Qu'il le fait tres humblement
Humilier.
C'est l'amoureus messagier
Qui use de son mestier
Si sagement
Que cuers scet si proprement
Entrelascier
C'on ne les puet deslassier
Legierement.
L'ueil qui est le droit archier.