Biaute qui toutes autres pere
" Envers moy diverse et estrange,
Douceur fine à mon goust amere, 
Corps digne de toute loange,
Simple vis à cuer d'aimant, 
Regart pour tuer un amant,
Samblant de joie et response d'esmay
M'ont ad ce mis que pour amer morray.

Detri d'ottri que moult compere, 
Bel Acueil qui de moy se vange, 
Amour marrastre et nompas mere, 
Espoir qui de joie m'estrange,
Povre secours, desir ardant,
Triste penser, cuer souspirant,
Durté, desdaing, dangier et refus qu'ay 
M'ont ad ce mis que pour amer morray.

Si vueil bien qu'a ma dame appere 
Qu'elle ma joie en doleur change 
Et que sa bele face clere
Me destruit, tant de meschief sen je, 
Et que gieu n'ay, revel ne chant, 
N'einsi com je sueil plus ne chant,
Pour ce qu'Amour, mi oueil et son corps gay
M'ont a ce mis que pour amer morray.