Dame, par vous me sens reconfortez
De tous les griés que recevoir soloie, 
Par vous sui hors de toutes orphentez, 
Par vous ne puis riens sentir qui m'anoie, 
Par vous m’estuet esperer
Quanque loyaus amis puet desirer, 
C'est de merci don, s'en moy ne demeure 
En lieu dou cuer, dame, qui vous demeure.

Dame, je sui par vous resuscitez,
En paradis mis d’enfer, où j’estoie,
De mes mortelz paours asseürés, 
Des grans doleurs garis que je sentoie;
Par vous est dous mon amer, 
Quant vostre ami me daingniez apeler, 
Et s'il vous plaist que joie en moy acqueure
En lieu dou cuer, dame, qu1 vous demeure.

Si seroie faus traîtres prouvés,
Douce dame, se je ne vous amoie
Tres loyaument, car tous mes biens est nez 
De vostre bien; dont si fort me resjoie,
Quant bele et bonne sans per 
Et des dames la flour vous oy nommer, 
Que tendrement de joie en riant pleure 
En lieu dou cuer, dame, qui vous demeure.
