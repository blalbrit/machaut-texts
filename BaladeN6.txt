Dous amis, oy mon complaint 
A toy se plaint
Et complaint,
Par defaut de tes secours,
Mes cuers qu'amours si contraint 
Que tiens remaint ;
Dont mal maint
Ay, quant tu ne me secours En mes langours,
Car d'aillours
N'est riens qui confort m'amaint. S'en croist mes plours
Tous les jours,
Quant tes cuers en moy ne maint.

Amis, t'amour si m'ataint 
Que mon vis taint 
Et destaint
Souvent de pluseurs coulours 
Et mon dolent cuer estraint 
Si le destraint
Qu'il estaint,
Quant en toy n'a son recours.
S'a jours trop cours, Se n'acours
Pour Ii garir, car il creint
Mort qui d'amours
Vient le cours, Quant tes cuers en moy ne maint.

Mon cuer t'amour si ensaint
Qu'il ne se faint 
Qu'il ne t'aint
Pour tes parfaites douçours ; 
Et ta biauté qui tout vaint 
Dedens li paint
Et empraint
Aveuc tes hautes valours.
S'en sont gringnours
Mes dolours
Et plus dolereus mi plaint
Et en decours
Mes vigours,
Quant tes cuers en moy ne maint.
