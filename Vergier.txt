Quant la douce saison repaire 
D'este qui maint amant esclaire, 
Que prez et bois sont en verdour 
Et cil oisillon par baudour 
Chantent et par envoiseure 
Chascuns le chant de sa nature, 
Pour la douçour dou temps seri, 
Ou dous mois d'avril le joli, 
Me levay par un matinet 
Et entray en un jardinet 
Ou il avoit arbres pluseurs, 
Flouris de diverses coleurs. 
Si trouvay une sentelette 
Pleinne de rousee et d'erbette, 
Par ou j'alay sans atargier, 
Tant qu'a l'entree d'un vergier 
Me fist aventure aporter. 
S'entray ens pour moy deporter, 
Pleins d'amoureuse maladie, 
Et pour oir la melodie 
Des oisillons qui ens estoient 
Qui si tres doucement chantoient 
Que bouche ne le porroit dire, 
N'onques homs vivans n'ot tant d'ire 
Que, s'il peust leur chant oir, 
Qu'il ne s'en deust resjoir 
En son cuer et que sans sejour 
N'entroubliast toute dolour. 
Tant avoit en euls de delis. 
Et dessus une flour de lis 
Li dous rossignoles estoit 
Qui renvoisiement chantoit 
Et s'efforçoit si de chanter 
Que par dessus tout le chanter 
Des autres oisillons l'oi,
Dont mes cuers moult se resjoi. 

Et quant j'eus oi le deduit 
Des oisiaus, tous seus, sans conduit, 
M'en alay parmi le vergier, 
Pour ce qu'onques, a droit jugier. 
Nul si tres bel veu n'avoie ; 
Car il n'i avoit lieu ne voie 
Qui ne fust semez de flourettes 
Blanches, jaunes et vermillettes 
Ou d'aucune estrange colour. 
Si m'abeli tant le demour 
Ou vergier par la grant plante 
Des arbres qu'on y ot plante 
Qui estoient vert et flouri,
Qu'en un praielet m'embati.
S'ot en mi lieu un arbrissel 
De fleurs et de fueilles si bel, 
Si bel, si gent, si aggreable, 
Si tres plaisant, si delitable 
Et plein de si tres bonne odour 
Que nuls n'en aroit la savour. 
Tant fust ses cuers desconfortez, 
Qu'il ne fust tous reconfortez ; 
Et tant estoit de joie pleins 
Li lieus dont il estoit enseins 
Et a veoir si gracieus, 
Si nobles et si amoureus, 
Car, quant je l'os par bon loisir 
Resgarde tout a mon desir, 
Je ne say que ce pooit estre 
Fors que le paradis terrestre. 
Et comment que li lieus fust gens, 
Assis en sus de toutes gens,
Delitables et pleins de joie. 
Certes, nul solas n'i avoie ; 
Car a ma gracieuse dame, 
Qui a mon cuer, mon corps et m'ame, 
Me fist Amours ades penser 
Loyaument, sans vilein penser. 
Et ce fu drois, qu'onques Nature 
En creer nulle creature 
Ne mist si trestoute s'entente, 
Comme a sa douce façon gente. 

Car souvereinne est de biaute, 
Enrichie de loiaute, 
De haute noblesse paree, 
De scens, d'onneur enluminee ; 
Fine douçour, grace, pite, 
Franchise et debonnairete 
Rengnent en li ; bonte l'affine 
Et loyal amour la doctrine 
Avec raison et courtoisie. 
Ces trois vertus l'ont si norrie 
Qu'elle est de trestoute valour 
Entre les mieudres la millour ; 
De tous est seur toutes prisie, 
Et c'est drois, que je ne cuit mie 
Que Nature qui tout conçoit 
Soutieument si soutive soit 
Qu'onques figurer la sceust, 
Se Dieus proprement n'i eust 
Mis la main a la figurer ; 
Car Dieus la volt faire sans per 
Seur toute creature humeinne. 
De toutes bonnes meurs est pleinne, 
De dous regart, de simple chiere 
Et de gracieuse maniere. 
Dieus et Nature l'ont si faite, 
Car elle est en tous biens parfaite, 
Seur toutes plaisant, nette et pure 
Fors tant qu'elle est vers moy trop dure. 
Vraiement, c'est tout le deffaut 
Qui en son gentil corps deffaut. 

Einsi longuement, sans doubtance, 
Pensay, qu'onques je n'os plaisance 
A chose qu'ou vergier veisse, 
Par quoy mon penser y tenisse; 
Car par pensee remiroie 
La grant biaute qui me maistroie, 
Le scens, la valeur et le pris 
Par qui je sui d'amer espris, 
Et le plaisant viaire dous 
De ma dame a qui je sui tous. 
S'estoit mes cuers certeinnement 
Seurpris si amoureusement 
De joie, quant penser pooie 
Et quant appertement veoie 
Qu'Amours, pour moy plus amender, 
Me fait servir et honnourer 
Loyaument, sans penser folour, 
De toutes les dames la flour, 
Que nuls cuers penser ne porroit 
La joie que li miens avoit. 
Mais quant je pensay ensement 
Comment je l'aim tres loyaument, 
Et elle n'a cure de moy, 
Einsois me fait peinne et anoy 
Et me fait en dolour languir, 
Pour ce que je l'aim et desir, 
Et qu'elle me deust par droit 
Des biens amoureus orendroit 
Faire aucune joie esperer, 
Et elle me fait desperer, 
Et s'est a tous de dous acueil 
Fors a moy qui pour li me dueil, 
J'eus tel doleur, a dire voir, 
Que nuls n'en porroit concevoir 
La moitie toute ne demie, 
Non pas la centisme partie; 
Car tant fui en mon mal pensis 
Que je fui en doleur transis, 
Si que je ne sos ou j'estoie, 
Ne bien ne mal je ne sentoie. 
Einsi fui transis longuement 
Sans avoir joie ne tourment, 
Fors tant qu'une joie me vint 
D'une vision qui m'avint 
Si tres plaisant, a grant merveille, 
Qu'onques mais ne vi sa pareille. 
Car il m'iert vis que je veoie 
Ou joli praiel ou j'estoie 
La plus tres belle compaingnie 
Qu'onques fust veue n'oie. 
La avoit il sis damoisiaus 
Juenes, jolis, gentils et biaus; 
Et si avoit sis damoiselles 
Qu'a merveilles estoient belles ; 
Et dessus le bel arbrissel 
Qui estoit en mi le praiel 
Se seoit une creature 
De trop mervilleuse figure ; 
Car nulle goute ne veoit; 
Et en sa destre main tenoit 
Un dart qui bien estoit ferre 
De fer tranchant et acere ; 
Et en l'autre avoit un brandon 
De feu qui getoit grant randon; 
Et s'avoit pour voler deus eles 
Si belles qu'onques ne vi teles. 
La face avoit clere et moult belle 
Et la coulour fresche et nouvelle, 
Et tout le remenant de li 
Estoit de maintien si joli, 
Car on ne porroit souhaidier 
Un aussi bel, a mon cuidier. 
S'ot un chappellet de rosettes, 
De muguet et de violettes, 
Par cointise mis en son chief. 
Mais encor vi je derechief 
Que tuit li gentil damoisel, 
Qui estoient plein de revel. 
Et les damoiselles aussi, 
Tous ensamble et chascun par li, 
Li faisoient feste et honnour 
Comme a leur souverein signour. 
Grace et loange li rendoient 
Et comme leur Dieu l'aouroient. 
Et quant j'eus tout cela veu, 
Ymagine et conceu, 
J'en os en moy moult grant freour 
Pour le feu, doubtance et paour, 
Qu'ades vraiement me sambloit 
Que vers moy lancier le voloit. 
Pour ce ne savoie que faire, 
D'aler avant ou d'arrier traire. 
Mais je m'avisay toute voie 
Que vers la compaingnie iroie, 
Pour ce que savoir de leur estre 
Voloie, et que ce pooit estre 
Dou damoisel qui se seoit 
Seur l'arbre et goute ne veoit. 

Adont ne demouray je pas, 
Einsois vers euls le petit pas 
Tout couvertement m'en alay. 
Et quant je vin pres, je parlay 
Et les saluay sans demeure. 
Mais cils qui seoit au deseure 
Seur l'arbre entreprist le parler 
Et encommença a parler, 
Et me rendi si doucement 
Mon salu, que le hardement 
Qui estoit en moy tous perdus 
Me fu par son parler rendus. 
Lors li priay je sans attendre 
Qu'il me vosist dire et apprendre 
Comment appeller le saroie. 
Car durement le desiroie, 
Et pourquoy il ne veoit goute, 
Et la signefiance toute 
Dou brandon de feu qui ardoit 
Et dou dart qui ferrez estoit, 
Et de quoy ses eles servoient, 
Et pourquoy cil qui la estoient, 
Qui estoient bel a devis 
De corps, de façon et de vis, 
Li darrein et li premerein, 
Comme a leur signour souverein, 
Feste, honneur et grant reverence 
Li faisoient de leur puissance. 
Et quant je li eus ma priere 
Toute ditte en tele maniere, 
Moult doucement me respondi 
Tantost, que plus n'i attendi, 
Que moult volentiers me diroit 
Tout ce, ne ja n'en mentiroit. 
Si me commanda que j'oisse 
Ce qu'il diroit et retenisse ; 
Car se retenir le voloie, 
A honneur venir en porroie. 
Lors parla gracieusement 
Et dist einsi premierement : 

Je sui cils qui a le pooir 
De faire le riche doloir 
Et de lui faire dolouser. 
Plaindre, pleurer et souspirer 
Et de lui tenir en dangier, 
Si que riens ne li puet aidier, 
Ors, ne argens, ne grant richesse, 
Donner, promettre, ne noblesse, 
Grant force ne pooir d'amis. 
Ja pour cela ne sera mis 
Hors de mes las, quoy qu'il aveingne ; 
Einsois couvient que de moy veingne 
Sa joie et son aligement. 
Et quant il est miens ligement, 
Sachiez que je puis de legier 
Toutes ses dolours aligier; 
Et si puis le povre acomplir 
Son desir et lui enrichir 
De ce dont li riches mendie. 
Et s'ay si noble signourie 
Qu'au monde n'a prince ne roy, 
Tant soit ses cuers de grant desroy, 
Durs ou hauteins ou pleins d'orgueil, 
Que ne le face, se je vueil. 
De fin cuer loial sans amer 
Cent fois mendre de lui amer, 
Sans ce qu'il en ait ja solas ; 
Eins sera loiez en ses las, 
Ne ja pour scens ne pour avoir 
Ne porra de li joie avoir, 
Se de moy ne vient proprement. 
Et si sachiez certeinnement 
Qu'il n'est royne ne contesse 
Ne dame de si grant noblesse, 
Que je ne la fasse doloir 
Et resjoir a mon voloir. 
Et que, s'il me vient a plaisir, 
Que son penser et son desir, 
Son corps, s'amour et tout son cuer 
A un homme de petit fuer 
Ne li face dou tout donner 
Et ligement abandonner. 

J'ay seur tous cuers humeins puissance; 
Il sont tuit en m'obeissance ; 
Je les donne, vueil haut, vueil bas, 
Sans garder raison ne compas. 
Il ne pueent riens contredire 
Que je vueille faire ne dire. 
De deus cuers puis et de deus corps 
Qui seront plein de tous descors 
Et en tous cas seront contraire : 
Feray tant l'un a l'autre plaire 
Que c'iert toute une volente, 
Une doleur, une sante, 
Uns cuers, uns corps et une vie, 
Une mort, une maladie, 
Uns desirs et une pensee, 
Par moy conjointe et aunee. 

Je puis faire d'un fol un sage. 
Se je le met en mon servage; 
Car nuls n'iert ja si desapris, 
Se jel pren, quil ne soit apris 
De scens, d'onneur, de courtoisie, 
Et que ne mette s'estudie 
En bien et en toute valeur, 
Et qu'il ne tende a haute honneur. 
Et que deshonneur enhair 
Ne vueille et tous vices fuir. 
Einsi d'un fol desmesure 
Fais un sage homme amesure. 
Et si fais le sage mesure 
Trespasser, raison et droiture ; 
Car si tost com je le vueil prendre, 
Il ne se puet vers moy deffendre 
Qu'il ne face ma volente, 
Tant soit pleins de soutivete ; 
Et de tant qu'il iert plus soutis, 
Haus, nobles, puissans ou gentils, 
De tant sera il plus batus, 
S'il est en mes las embatus. 
Et plus estroitement laciez, 
Ne sans moy n'en iert deslaciez. 

Je suis comparez a la mort, 
Car je pren le foible et le fort. 
Que nuls ne m'en puet eschaper, 
Qu'il ne le couveingne passer 
Par mes las ou par mi mes mains. 
Mais de cela soiez certeins 
Que j'y ay un bel avantage, 
Que j'ay par droit et par usage ; 
Car ades pren je li premiers, 
Et de ce suis je coustumiers. 
Et puis la mort si prent apres 
Sans riens espargnier loin ne pres. 
Mais je ne pren pas a tel guise 
Com fait la mort qui riens ne prise; 
Car puis que j'ay pris mon prison, 
Je le met dedens ma prison 
Qui est appellee joieuse ; 
Delitable est et gracieuse. 
La aprent il sans mespresure 
De tous biens la bonne apresure, 
Et la parfaite congnoissance 
D'onneur et de toute vaillance. 
Car je le met en la maistrie 
De Science qui le maistrie; 
Cremour et Honte de meffaire 
Et Congnoissance, a lui parfaire, 
Sont ordene et establi. 
Ces quatre vertus en oubli 
Ne sont pas pour lui detrier. 
Et encor, pour lui affermer. 
Met j'en son cuer un desirier 
Qui d'onneur le met en sentier, 
Et une volente jolie 
Qui tousjours le semont et prie 
Qu'il soit jolis et pleins de joie. 
Biaus dous amis, que te diroie? 
Einsi les prisons que je preng 
En joie et en solas maintieng 
Et les fais a honneur venir; 
Mais la mort prent sans revenir. 
Or t'ay je dit, se Dieus me gart. 
De ma puissance une grant part. 
Mais encor te diray je plus, 
Se tu vues oir le seurplus. 
Et si te diray de mon nom, 
Se tu le vues savoir ou non, 
Je ne te le quier ja celer : 
Dieus d'Amours me fais appeller.

Quant je vi que c'estoit mes sires, 
Qui des maus amoureus est mires, 
Onques de lui ne m'esloingnay, 
Mais devant lui m'ageloingnay, 
Et li requis en souspirant, 
A mains jointes et en plourant, 
Qu'il me vosist reconforter 
Dou mal que j'avoie a porter, 
Et que donner meilleur espoir, 
Me vosist, ou de desespoir 
Estoie pres ou de morir, 
Et qu'il me feist remerir, 
Se j'avoie riens desservi, 
Ad ce que j'avoie servi 
Ma douce dame simple et coie. 
Mais einsi comme a lui parloie, 
Moult doucement me respondi 
Li dieus, que plus n'i attendi, 
Que de ce me responderoit, 
Quant li lieus et li temps seroit. 
Lors ne me volt plus escouter, 
Pour ce qu'il me voloit compter 
De tous les autres l'ordenance 
Et de lui la signefiance. 
Apres me dist : Scez tu pour quoy 
Sans yeus sui et goute ne voy? 
C'est pour ce que, quant il avient 
Qu'un cuer assener me couvient, 
Nulle goute ne doy veoir 
Au donner ne a l'asseoir; 
Nulle raison n'i doy garder 
Ne nulle chose regarder, 
Biaute, richesse, ne lignage, 
Scens, maniere, ne cuer volage. 
Car s'a tels choses regardoie, 
Certes trop grant pechie feroie; 
Car li meins bel et li meins riche, 
Li povre d'amis et li nice. 
Cil qui ont volente legiere 
Et cil qui ont po de maniere, 
Dou tout en tout honni seroient, 
Se de moy oublie estoient; 
Et s'en seroit trop meins prisie 
Ma signourie et amenrie, 
Dont j'aroie damage grant : 
Car vraiement, d'ore en avant, 
Jamais povres homs n'ameroit 
Hautement, car il n'oseroit, 
Dont ce seroit trop grans dommages ; 
Car de tous, quanque j'ay d'ommages, 
Tant soient haut, a mon devis, 
Je ne suis gueres mieus servis 
Com dou povre qui aimme haut; 
Car de riens qui soit ne li chaut, 
Fors que d'ades considerer 
Comment il me puist honnourer. 
Et c'est drois, quant il recongnoit 
Que de li nulle riens n'estoit, 
Quant premierement je le pris, 
Pour le tenir en mon pourpris ; 
Et d'autre part, il scet moult bien 
Que toute l'onneur et le bien 
Qu'il a li vient toute de moy. 
Pour ce te di en bonne foy, 
Car il me sert, croit, aimme et crient 
Et fait tout ce qu'a gre me vient 
A son pooir de cuer loial, 
Honneur quiert et si fuit tout mal. 

Je nel di pas pour faire pires 
Les biaus, les sages, ne les riches, 
Car on ne les puet esprisier, 
Puis que les vueille tant prisier 
Qu'en mon service les maintieng, 
Ne nuls n'est de si fol maintieng 
Que bon nel face devenir, 
S'avec moy le vueil retenir. 
Mais je l'ay dit, pour mon propos 
Ravoir, car trop seroie sos, 
Se li sages, riches et biaus 
Sus les povres, nices, loiaus 
Avoient pooir, ne maistrie, 
N'avantage de don d'amie. 
Mais je te fais bien assavoir, 
Que tu saches de ce le voir, 
Que, puis que ce vient a amer, 
Je vueil chascun mon serf clamer, 
Quel qu'il soit, soit contes ou rois; 
Et se sachiez tant de mes drois 
Que tout tel droit a li petis 
Comme li haus et li gentils. 
Mais cils qui sert plus loiaument, 
Cils a le milleur paiement. 
Et pour cela point ne regarde, 
Quant je preng un cuer en ma garde, 
S'il est parfais ou non parfais. 
Mais je te diray que je fais : 
Je regarde la grant franchise 
Qui en li est mise et assise, 
Et comment il vuet sans fausser 
En moy servir sa vie user; 
Et puis, selonc ce qu'amer vuet, 
Soit bas, soit haut mettre l'estuet. 
Car raison n'y iert ja gardee, 
Puis que mise y iert sa pensee. 
Lors le m'estuet enamourer 
Et puis baillier sans demourer 
A ceaus que la voy qui le prennent, 
Qui dou tout en tout li aprennent 
Comment il se doit maintenir, 
Puis qu'il vuet a honneur venir. 
Et s'il est povres de biaute, 
Je l'enrichi de loiaute. 
De douceur, et li donne grace 
Qui pluseurs biautez veint et passe. 
Grace et douceur, ces deus ensamble, 
Valent bien biaute, ce me samble. 
Et s'il est po riches d'avoir 
Ou d'amis ou de grant savoir, 
Je l'enrichi de loiaute 
Et de grant debonnairete. 
Volente li doing d'entreprendre 
Quanque cuers oseroit atendre ; 
Force, hardement d'achever 
Li doing pour s'onneur eslever. 
Par ces cinc vertus puet conquerre 
Grant avoir et amis acquerre, 
Et par ce science conquiert 
De retenir ce qu'il acquiert; 
Dont li cuers li est revestus 
De ces cinc tres nobles vertus. 
Par moy n'est pas trop empirez, 
Car bien puet estre comparez 
A celui qui tant est puissans 
D'avoir, de lignage et de scens. 
Et s'il a en lui cuer muable 
Ou maniere descouvenable, 
Fine amour le dottrinera, 
Et tout son cuer li muera 
Honte et grant desirer de plaire 
A s'amie, pour grace attraire. 
Cil troi le feront par nature 
Ferme, de maniere meure. 
Or as tu oi grant partie 
Pour quoy c'est que je ne voy mie. 
Mais encor vueil que tu escoutes : 
Dire te vueil mes vertus toutes. 
Or met t'entente au retenir, 
Car je ne t'en quier ja mentir. 

Je te di que celle saiette, 
Que je tien, en pluseurs cuers gette. 
Mais nuls cuers ateins ne ferus 
N'en sont qui ne soient tenus 
Et mis en ma prison joieuse, 
Delitable est et gracieuse
Et qu'amer tous ne les couveingne, 
Soit tors, soit drois, comment qu'il prengne. 
Et comment que li fers tranchans 
En soit devers les fins amans, 
Si n'est mie le cop mortel, 
Einsois le tesmoingne pour tel 
Que nuls n'en voit la blesseure ; 
On y sent sans plaie pointure 
Douce, plaisant a soustenir 
Et delitable a maintenir ; 
Com plus fort point, et plus agree. 
C'est fins deduis, joie esmeree, 
Qui vient d'une douceur parfaite 
Qui tous en deduit les affaite, 
Jusques a tant qu'une chaleur, 
Qui naist d'une amoureuse ardeur, 
De ceste pointure s'engendre 
Es cuers qui aimment sans mesprendre ; 
Car chascun d'euls d'amer esprent 
Par Desir qui ce leur aprent. 
Et quant Desirs si les a pris 
Qu'il sont de la chaleur espris, 
Souvent leur fait coleur muer, 
Taindre, palir et souspirer. 
Et lorsqu'il sont mis en tel point, 
Sachies que je n'y aten point, 
Einsois laisse aler le brandon, 
Que tu ci vois, par abandon, 
Que tout leur esprent doublement 
Cuer et corps amoureusement. 
Cils brandons les tient et destreint, 
Le cuer leur art, le corps leur teint, 
Si que raison est oubliee 
Et mesure s'en est alee. 
Adont sont il en tel ardure 
Et en pensee si obscure, 
Car uns chascuns d'euls tous vorroit 
Sa joie eschever, s'il pooit. 
Mais cils feus ne s'en puet partir, 
Tant que je l'en fais departir; 
Et quant je voy que li temps vient 
Qu'a euls revenir appartient. 
Pour joie d'amours recouvrer, 
Je lais Grace et Franchise ouvrer 
Et Pitie la tres debonnaire. 
Ces trois leur donnent tel salaire 
Qu'il reçoivent de jour en jour 
Cent joies pour une dolour. 
Or t'ay je moustre la raison 
De la saiette et dou brandon. 

Et de mes eles que tu vois 
Dire t'en vueil a ceste fois 
Par quoy tu en soies certeins. 
Saches qu'il n'est nuls si lonteins 
Pais, regne ne region 
Que tuit en ma subjection 
Ne soient souvereinnement 
Pour faire mon commandement. 
Si que, quant j'ay les amans pris 
Et dou mal amoureus espris, 
Je les doy souvent viseter 
Et de leurs maus reconforter, 
Sans plus faire de guerre don, 
Mais de joie et de guerredon. 
Quant bien et loiaument me servent : 
Faire le doy, s'il le desservent. 
Et quant devers euls vueil aler, 
Telement y vois par voler 
Qu'en une heure et en un moment 
Vois tout par tout le firmament, 
Pour reconforter mes amis 
Qui en moy tous leurs cuers ont mis. 
Or t'ay de mes eles compte 
Le pooir et la verite. 
Mais de ces nobles damoisiaus 
Qui jouent parmi ces praiaus, 
Et de ces damoiselles gentes 
Qui mettent toutes leur ententes 
A moy honnourer et servir 
Te vueil je les noms descouvrir, 
Car ja ne te seront cele. 
Je te di qu'il sont appelle 
Voloir, Penser et Dous Plaisir, 
Loiaute, Celer et Desir. 
Or t'ay dit les noms sans demour 
Des damoisiaus de noble atour. 
Mais je te vueil aussi nommer 
Les noms qui tant font a amer 
Des damoiselles honnourees. 
Saches qu'elles sont appellees 
Grace, Pitie et Esperance, 
Souvenir, Franchise, Attemprance. 
Par ces douze nobles vertus 
Sui j'honnourez et soustenus. 
C'est mes avoirs, c'est mes tresors, 
C'est mes chastiaus, c'est mes ressors. 
Par euls sui sires de mon regne, 
Si que par tout le monde regne. 
Or te vueil dire brief et court 
De quoy il servent a ma court. 

Je te di tout premierement 
Que, quant li homs nouvellement 
Entreprent l'amoureuse vie. 
Il convient, quoy que nuls en die, 
Que Franche Volente contreingne 
Son cuer, par quoy l'amer empreingne. 
Et quant Frans Voloirs l'a contreint, 
Tres Dous Pensers en li empreint 
Par sa force et par sa contrainte 
De ce qu'il vuet amer l'emprainte 
Qui le justice main et tart. 
Adont un amoureus regart 
Et un tres dous ris li present, 
Qu'il tient a moult noble present. 
Lors le tien pris com mon prison 
Dedens ma joieuse prison. 
La ne fait il fors que penser 
A sa dame au viaire cler, 
Et la ramembrance a toudis 
Dou regart et dou tres dous ris 
Par quoy il a l'amoureus fais 
Empris, sans ja estre retrais. 
Et cils Dous Regars en li double 
S'amour et son voloir adouble. 
Einsi Penser et Franc Voloir 
Font l'amant d'amer esmouoir. 
Et Dous Regars en fait la prise, 
Dont je l'aim durement et prise. 
Mais Plaisance qui maint cuer maire 
Fait que riens ne li puet desplaire 
Qu'en mon service puist sentir; 
N'il ne se porroit assentir 
Que nuls amis en amer sente 
Amer ne riens qui le tourmente ; 
Einsois tient a fine douceur 
Ce qu'uns autres tient a doleur. 
Einsi Plaisance le soustient 
Et en mon service le tient 
Et fait en lui monteplier 
Voloir, Penser et Desirier; 
Car si plaisanment assaveure 
Mes biens que Desirs li court seure.

Lors Desirs petit a petit 
Voloir li donne et appetit 
De plus grant joie recouvrer, 
S'en dame le pooit trouver. 
Mais einsois la faut desservir 
Et lui laissier moult asservir. 
Car vraiement, ja desservie, 
Tant peust dame estre servie, 
Ne seroit de tous les servans 
Qui en ce monde sont vivans. 
Et si est de moult pres gardee 
Et en moult fort lieu enserree 
Ceste joie, sans nul sejour, 
Car ades, de nuit et de jour, 
Gardee est de sis adversaires 
Qui tuit au donner sont contraires : 
Ce sont Dangier, Paour et Honte, 
Durte et Cruaute, qui donte 
Mains cuers et fait mainte laidure, 
Et Doubtance de mespresure. 
Ce sont li sis grief annemi 
Qui sont contraire a l'ami. 

Or te diray je de Desir, 
Quant il vient l'amant assaillir, 
Comme il le demeinne et debrise, 
Et comment il l'art et atise. 
Desirs l'esprent, Desirs l'assaut, 
Desirs li fait maint divers saut ; 
Sans froidure le fait trembler 
Et sans chaleur le fait suer; 
Souspirer li fait maint souspir; 
Dementer le fait et gemir ; 
Il l'art, il l'alume, il l'esprent, 
Et puis d'autre part le reprent, 
Car il le fait palir et teindre ; 
En ardeur le tient, sans esteindre, 
Qui de plus en plus monteplie; 
Comme mort le tient a la fie, 
Ne ja il ne l'ara si chier 
Qu'il ne le face tout sechier 
Et qu'il ne li toille vigour 
Par sa force et par sa rigour. 
Dont il avient auques souvent 
Qu'il le presse si durement 
Que tous desesperez morroit, 
S'Espoirs ou Souvenirs n'estoit. 
Mais Souvenirs li va aidier 
Et moult tres humblement prier 
Et ramentevoir qu'il repreingne 
Dous Penser, et qu'il li souveingne 
De la tres noble biaute fine 
Qui toutes autres veint et fine, 
Et dou tres gracieus viaire 
Qui dou dous regart le vint traire, 
Et de la maniere jolie 
Qui en loial amour le lie, 
Si qu'il met dou tout en oubli 
Le desir qui l'a assailli. 
Car Souvenirs l'en met en voie 
Par Dous Penser, qui le ravoie 
De penser a la ramembrance 
De la gracieuse samblance 
De celle a cui il est donnez 
Ligement et abandonnez. 
Lors y pense si doucement 
Et de si parfait sentement, 
Quant einsi puet bien remirer 
Sa dame et li en lui mirer, 
Qu'une gracieuse esperance 
Pour son bien et pour s'aligence 
S'engendre de ceste pensee 
Que Souvenirs li a moustree. 
Et quant il est d'espoir garnis, 
Sachiez qu'il est sains et garis 
Et tous de joie repeus 
Pour les maus qu'il a receus. 
Car Esperance, la seure, 
Li promet et bien l'asseure 
Qu'onques biaute si affinee 
Ne pot estre sans Pitie nee ; 
Et puis que douceur est en li, 
Franchise y doit bien estre aussi ; 
Pour ce ne croiroit a nul fuer 
Que Pitie ne fust en son cuer. 
Einsi Espoir le reconforte, 
Qui moult doucement li enorte 
Qu'il soit pleins de bon reconfort, 
Car il ara joie et confort, 
Mais qu'il soit loiaus et secrez, 
Dous, humbles, courtois et discrez, 
Et qu'il endure en pacience 
Tout ce qui iert a la plaisance 
De sa dame pour qui il vuet 
Auques valoir, se valoir puet. 
Einsi Dous Espoir le garit, 
Si qu'en joie et en solas vit. 

Mais quant einsi enamourez 
Est et d'espoir asseurez, 
Et il a servi longuement 
Et obei desiranment, 
Ja soit ce qu'en bon espoir vive, 
Ades Desirs en lui s'avive 
Et Volente de recouvrer 
La joie qu'il ne scet rouver. 
Si que, quant je le voy couart, 
S'il a desservi nulle part 
Des amoureus biens que je doin 
Aus fins amans et abandoin, 
Voloirs de joie savourer 
Et tres grans desirs d'achever, 
Et ce qu'il ne puet plus attendre 
Li font la requeste entreprendre 
Et li donnent le hardement 
De requerir couardement. 
Mais quant il a le don requis 
A celle a qui il est acquis, 
Certes, desesperez seroit, 
Si que jamais joie n'aroit, 
Se ces damoiselles n'estoient 
Qui par leur force le resjoient. 
Car cil qui la joie ont en garde 
De ce se prennent si pres garde 
Que nuls ne te saroit despondre 
Le debat qui est au respondre : 
Car Dangiers orguilleusement 
Respont et despiteusement 
Tout premiers que celle requeste 
N'est bonne, belle, ne honneste, 
Eins est outrages et folie; 
Et dit que moult bien emploue 
Seroit une tres grant vergoingne 
A celui qui point ne ressoingne 
Si haute joie a demander 
Com celle qu'il devroit garder ; 
Et moult est ore outrecuidiez, 
Quant il est de lui tant cuidiez 
Que tels cuide estre et tant valoir 
Com pour la joie recevoir; 
Et dit qu'assez mieus ameroit, 
Qui de ce a chois le mettroit, 
Qu'on le pendist ou trainast, 
Qu'on l'ardist vif ou escorchast, 
Que ce qu'il fust en la saisine 
De la joie qui tant est fine. 

Apres ce Cruautez respont, 
Qui son parler point ne repont, 
Einsois se debat et raisonne 
Si que tous les autres estonne, 
Et dit qu'onques ne fu veue 
Tel merveille n'aperceue 
Com dou chetif maleureus 
Qui par son cuidier est si preus 
Qu'il cuide la joie emporter 
Que nuls ne porroit raporter; 
Il a ou corps la rage esprise 
Que tous les gardiens si po prise 
Qu'il cuide que, par son parler, 
On li laisse la joie aler ; 
Et jure que, se li gardien 
A ce tuit s'assentoient bien 
Qu'il eust le don et l'ottroy 
De la grant joie, ja par soy 
Ne li iert li dons ottroiez, 
Mieus ameroit estre noiez. 
Apres ce Durtez durement 
Respont et moult crueusement 
Le honteus amant despita, 
Car en li dueil et despit a 
De la joie qu'il a rouvee. 
Et dit que, s'elle avoit trouvee 
Tel mille joies a denier, 
Que, se ja Dieus li puist aidier 
Ne s'il ne puist estre enroez,
N'iert il ja saisis ne doez
De la plus mendre qu'il aroit, 
Se tout le monde li donnoit; 
Et au plus chetif de ce monde 
La joie qu'en douceur abonde 
Ameroit mieus cent fois donner, 
Ce dit, qu'a celui la moustrer. 

Apres, Doubtance de meffaire 
Dit qu'a nul fuer de tel affaire 
Entremettre ne se vorroit, 
Et que mieus mourir ameroit 
Que ce qu'elle fust consentans 
Que nuls en la joie partans 
Fust, qui seur toutes est loee 
Douce, plaisant et affinee. 
Et vraiement, trop mefferoit 
Qui au donner s'assentiroit, 
Dont empirie estre y deust, 
Puisque rescousse estre peust; 
Car la joie qui n'a grigneur 
Est de si tres haute valeur 
Qu'on n'en porroit si po oster 
Qu'on ne la feist empirer 
Et que la flour n'en fust perie. 
Pour ce Doubtance ne vuet mie 
Que nuls homs y doie partir, 
Car la flour en feroit partir. 

Apres dient isnellement 
Honte et Paour couardement 
Que deshonnourees seroient, 
S'a ce faire se consentoient;
Car vraiement on le saroit; 
Si qu'einsi la joie seroit 
De tous a tousjours meins prisie, 
Et s'en seroit la flour perie; 
N'il n'a ou monde si grant honte, 
Qui bien saroit a quoy ce monte, 
Com de la joie abandonner. 
Pour ce ne vuelent accorder 
Que la joie soit ottroiie 
Au fin amant qui en mendie. 
Einsi Paour de reveler 
Et Honte de joie donner, 
Durtez, Cruautez et Dangier 
Et Doubtance font eslongier 
L'ami de joie qu'il atent, 
Pour qui peinne et doleur a tant. 
Mais quant il ont tuit debatu 
Le don de toute leur vertu 
Et il ont l'amant villene 
Villeinnement et ramposne 
Et despite par leur envie 
Com villeins pleins de villenie. 
Sachiez que ces sis damoiselles, 
Qui sont juenes, gentis et belles, 
Sont champions et advocas 
Pour l'amant qui est si tres mas 
Qu'il est de toute doleur pleins 
Pour la doubtance des villeins. 
Car Grace, ma tres chiere amie, 
Va a Dangier, et se li prie 
Qu'il ne soit pas si dongereus 
Au fin amant qui est honteus, 
Et qu'atant se vueille souffrir 
De lui ramposner et laidir, 
Et que plus ne li soit contraires, 
Car il est dous et debonnaires, 
Et s'a servi moult humblement 
Et endure pacienment; 
Et pour le bien qui est en li, 
Dit elle, qu'il a desservi 
De la joie moult grant partie, 
Et que mieus seroit emploue 
En lui qui vuet vivre toudis 
Amoureus en fais et en dis 
Qu'en celui qui d'amours porroit 
Son cuer oster, quant il vorroit. 
Einsi de Dangier desloial 
Deffent Grace l'ami loial. 

Apres Grace, Pitie revient 
Qui moult doucement se maintient, 
Et dit que Cruautez a tort 
Qui l'amant vuet mettre a la mort. 
Pour ce qu'il a rouve le don 
De la joie, car en pardon 
Ne doit mie tousjours servir, 
Et qu'il fait mal de retenir 
Son guerredon et son salaire; 
Et encor dit la debonnaire 
Que ce seroit trop grans pechiez, 
S'uns amis si bien entechiez 
Com cils est morroit par deffaut 
De la joie qui si tost faut; 
Car la joie n'est ordenee 
Sans plus que pour estre donnee 
Aus amans qui de cuer entier 
Aimment pour leurs corps avancier; 
Et s'il aimme sans decevoir, 
Si doit la joie recevoir. 
Einsi encontre Cruaute 
Deffent l'amant douce Pite. 

Mais Franchise, la tres courtoise, 
Dit a Durte sans faire noise 
Qu'il ne se doit point entremettre 
De retolir ne de promettre 
Les dous biens plaisans, savoureus, 
Qui sont fait pour les amoureus ; 
Car par Franchise sont acquis 
Et par Franchise departis. 
Et quant departir on les vuet, 
Ja Durte venir n'i estuet, 
Cruaute, Dangier ne Paour, 
Honte ne Doubtance d'errour, 
N'on n'i doit nelui appeller 
Qui la joie puist destourner, 
Ne par quoy li tres dous delis 
De la joie soit amenris. 
Einsi Durte fait foie emprise 
De ce faire, ce dit Franchise. 

Apres ce revient Attemprance 
Et Hardemens devers Doubtance 
Qui li dient, sans arrester, 
Que nulle riens ne doit doubter 
A faire le don de la joie ; 
Car puis que li amis ottroie 
Cuer et corps tout entierement 
Pour faire le commandement 
De celle en qui la joie maint, 
Et Amours a ce le destraint, 
On li puet donner sans mesprendre 
Et doit la joie, sans attendre. 
Mais on la doit celeement 
Donner et attempreement, 
Quant li lieus et li temps eschiet; 
Car cils de s'onneur trop dechiet 
Qui par trop folement parler, 
Ou par mauvaisement celer, 
Ou par sa hastivete pert 
La joie et le bien qu'il dessert. 

Apres, Loyaute sans demour 
Et Celers vers Honte et Paour 
Viennent moult debonnairement 
Et leur dient courtoisement 
Qu'il ne font mie bien a point 
De tenir l'amant en tel point ; 
Car puis qu'il est d'amer espris, 
Si qu'il n'en vuet estre despris, 
Et il a tousjours loiaument 
Servi et cele sagement, 
On ne doit point paour avoir 
De faire vers lui son devoir. 
Ne ce n'est mie honte aussi, 
S'on li donne joie et merci ; 
Eins est honneur et grans vertus, 
Quant on est au faire tenus. 
Et cestui toudis a este 
Secrez et pleins de loyaute : 
Si ne li devez faire anui 
Ne de riens estre contre lui, 
Eins li devez la joie tendre 
Que vous volez vers lui deffendre ; 
Car nous le tesmoingnons pour digne 
En tous cas, sans nul mauvais signe. 
Einsi te di je vraiement 
Que Grace a Dangier se deffent 
Et Pitie contre Cruaute, 
Si que sachiez en verite 
Que Cruautez n'a tant pooir 
Qu'il ne le couveingne cheoir. 
Et Franchise ra grant debat 
Qui contre Durte se combat. 
Et si appertement le tient 
Que Durtez point ne se soustient. 
Et Attemprance et Hardement 
Tiennent Doubtance fermement, 
Loyaute, Celers a Paour 
Et a Honte font tel estour 
Qu'il ne se pueent plus tenir, 
Qu'il ne les couveingne obeir 
Au voloir de ces damoiselles 
Que tu vois gentes et isnelles. 
Lors ces damoiselles leur font 
Jurer que jamais ne seront 
A nul loial ami contraire, 
Ne ne feront riens qui desplaire 
Leur doie, ne doleur ne peinne 
Ne que la joie souvereinne 
Jamais ne leur deffenderont. 
Et quant li villein einsi sont 
Vaincu par leur maie aventure 
Et tourne a desconfiture, 
Ces damoiselles devant mi 
Viennent et m'ameinnent l'ami, 
Et aussi tuit cil damoisel 
Qui sont juene, gent et isnel. 
Si me viennent trestuit prier 
Que la joie vueille ottrier 
A l'ami ; et si le tesmoingnent 
Pour tel qu'en lui riens ne ressoingnent 
Qu'il ne soit secrez et loyaus, 
Pleins de tous biens, vuis de tous maus. 
Et quant je puis apercevoir 
Qu'il est dignes de recevoir 
La joie qui est nompareille, 
Sachiez que, qui vueille ou ne vueille, 
Moult tres liement li ottroy 
De la joie don et ottroy. 
Mais c'est toudis sauve l'onneur 
Des dames et sans deshonneur ; 
Car a nul fuer n'ottrieroie 
Joie a nul amant ne donroie 
Dont dame fust deshonnouree; 
Eins vueil que l'onneur soit sauvee 
Des dames, quel part que ce soit. 
Et s'aucuns autrement faisoit, 
Ja ne seroit tant mes privez 
Qu'il ne fust de ma court privez. 

Or t'ay je dont tout descouvert, 
Que je ne t'y ay riens couvert, 
De ceuls que vois en ma presence, 
Qui tuit me font obeissance, 
Les noms, la force, le servise, 
Et si t'ay dit toute la guise 
De moy, et comment li amis 
Est de joie par moy saisis.

Quant li dieus m'ot tout cela dit 
Et moustre sans nul contredit, 
Bien me souvint de la priere 
Que faite avoie darreniere, 
Si qu'encor li renouvelay, 
Et humblement prie li ay 
Pour Dieu qu'il me vosist aidier 
Et de mes doleurs aligier, 
Et qu'il vosist le cuer muer 
De ma dame au viaire cler, 
Par quoy j'eusse aucune aie 
De li qui me toldra la vie. 
S'endurer me fait longuement 
Ma doleur sans aligement, 
Et qu'il li vosist anoncier 
Comment je l'aim de cuer entier 
Et comment je n'ay nul pooir 
Ne que je ne puis riens valoir, 
Se de li proprement ne vient 
Qui a son voloir me maintient. 
Et pour ce que dous le trouvay, 
Encor humblement li priay 
Qu'il me vosist dire le voir 
Que c'est, ne que je puis avoir, 
Quant je vueil faire ma clamour 
A ma dame de ma dolour. 
Je ne la puis araisonner 
Ne je ne puis un mot sonner, 
Einsois pers toute contenance, 
Scens, vigour, maniere et puissance, 
Tant sui dou veoir esperdus, 
Et tout aussi comme homs perdus 
Sui, ne je ne li puis gehir 
Les maus qu'elle me fait sentir. 

Adont li dieus me respondi, 
Tantost que plus n'i attendi, 
Que il m'aideroit et diroit 
Tout ce, que ja n'en mentiroit. 
Lors me dist que, se je voloie 
Des haus biens amoureus la joie, 
Qu'il me couvenoit loyaute 
Maintenir par neccessite. 
Ne ja li homs qui se mainteingne 
Loyaument, comment qu'il aveingne. 
Ne puet faillir qu'il n'ait secours 
De dame, d'amie et d'Amours; 
Mais il couvient que secrez soit, 
Pour celer les biens qu'il reçoit. 
Et qu'il soit secrez esprouvez, 
Eins qu'il ait les biens savourez ; 
Et cils qui en son cuer norrit 
Loyaute, Celer, le delit 
Puet avoir moult legierement 
Qu'il a desire longuement. 

Lors me commanda que je fusse 
Loyaus, secrez, et que j'eusse 
Memoire des autres vertus 
Qu'il m'avoit moustre par dessus, 
Se je voloie ja joir 
De ce que j'aim tant et desir; 
Et dist que, s'einsi le faisoie, 
Que de riens ne me mefferoie, 
Et que, se loyal esprouver 
Me pooit et secret trouver, 
Que de ma dame convertir 
Feroit le cuer et adoucir, 
Si que ma doleur cesseroit 
Et ma grant joie doubleroit, 
Et que je seroie aligiez 
Des maus dont mes cuers est chargiez. 
Mais encor dist il, sans attendre, 
Qu'il me voloit dire et aprendre 
Comment einsi perdus estoie, 
Quant ma douce dame veoie. 
Lors me dist qu'il n'est nuls vivans 
Qui soit amis, s'il n'est doubtans ; 
Car on doit sa dame doubter, 
Et li de courrons eschever, 
N'on ne li doit dire ne faire 
Chose qui li puisse desplaire. 

Et pour c'ies tu einsi peris 
De scens et de force amenris 
Et perdus de maniere toute, 
Quant tu la vois, car tu as doubte 
Que tu ne doies faire ou dire 
Chose qui ta besoingne empire. 
Et d'autre part ton grant desir, 
Quant tu pues sa douceur veir, 
Te navre, t'assaut et destreint, 
Et le pooir de toy si vaint 
Qu'il te couvient ou cuer couvrir 
Ce que tu cuides descouvrir. 
Et Biautez dont elle est garnie 
Et Amours qui t'a en baillie 
Te font la chose entroublier 
Que tu li voloies compter. 
Et quant tu la pues vis a vis 
Regarder tout a ton devis, 
Tu ne scez qu'il t'est avenu 
Pour la biaute qui t'a feru, 
Ne tu ne scez quel part tu ies 
Pour l'amour dont tu ies loies. 
Et avec ce tant ies honteus 
Devant li et si paoureus 
Qu'aucune personne ne sache 
L'amour qui en ton cuer s'atache, 
Et que ne soies perceus, 
Dont estre puisses deceus, 
Que cela dou tout bestourner 
Fait ton voloir et destourner 
Le hardement que tu avoies 
Ou cuer, quant dire li voloies; 
Car Bontez, Biautez et Amour, 
Honte, Paour et Grant Douçour 
Te font par leur noble victoire 
Perdre scens, maniere et memoire. 
Or t'ay je dit et devise 
Tout ce que tu m'as demande. 
Maintenant plus ne t'en diray. 
Tu demourras; je m'en iray; 
Mais je t'apenray au partir, 
Se tu vues aus dous biens partir 
Et estre garis de tes maus, 
Que secrez soies et loiaus.

Einsi li dieus se departi, 
Qui de joie me reparti, 
Pour ce qu'il me moustra la voie 
Comment maintenir me devoie. 
Et einsi comme il s'en vola, 
Tous li biaus arbrissiaus crosla, 
Si qu'adont la froide rousee 
Est seur mon visage avalee, 
Que li dieus y fist decheoir 
Par la force de son mouvoir. 
Et quant je senti la froidure 
Qui chut de dessus la verdure, 
Elle me fist tout tressaillir, 
Si qu'a moy me fist revenir 
Et mist hors dou transissement 
Ou j'avoie este longuement. 
Et quant a moy fui revenus, 
Certes, je fui tous esperdus 
Et si fui en moult grant effroy, 
Car je regarday entour moy 
Et de tout cela riens ne vi 
Que veu avoie et oy . 
Mais ades bien me ramembroie 
Que li dieus dist, se je voloie 
Venir a mon entendement, 
Que toudis souvereinnement 
Loiaus, secrez en tous cas fusse 
Et que bonte en moy eusse. 
Et pour ce toudis maintenir 
Vueil bonte et moy maintenir 
Loyaument, tant com je vivray, 
Car mis en Amours mon vivre ay 
D'une volente si tres vraie 
Que ja, pour nul mal que j'en traie 
Ne pour nul bien, n'en partiray : 
Plus chier mon cuer a partir ay. 
Et quant mes cuers en partiroit, 
Helas! li las, quel part iroit? 
Certes, il le faudroit partir, 
Se de li se veoit partir, 
Car autre nulle en li ne part 
Fors celle qui en tous biens part. 
Pour ce n'en quier faire partie. 
Car trop seroit grief departie 
De ma tres douce dame chiere 
Qui par sa gracieuse chiere 
Me fait amer tres chierement 
De loial cuer si chierement 
Qu'elle est vers moy seul enchierie, 
Et s'est seur tous de moy chierie, 
Qui tant l'aim, pris, serf et tien chier 
Que ja ne m'en quier destachier. 
Et vraiement, se bien savoie 
Qu'en son dous service morroie, 
Et que bien peusse garir 
D'un autre, s'aim je mieus morir 
Dessous son gracieus voloir 
Que de nulle autre joie avoir. 
Or est a ce faire ordenee 
Ma volente et atournee, 
Et j'aussi sui a ce tournez, 
Q'envers Amours sui si tournez 
Que nulle riens ne me destourne 
Que tousjours, quel part que je tourne, 
Mes cuers ne preingne son retour 
Vers ma dame au plaisant atour 
Qui fait mon cuer mettre et tourner 
A li servir, sans retourner. 
Pour ce l'ameray loyaument 
Et serviray celeement 
Com vrais amis loyaus, parfais, 
Qui vueil et par dis et par fais 
Dou tout en tout son voloir faire 
Et li honnourer sans meffaire 
Jusques a mon definement 
De bon cuer si tres finement 
Qu'einsois sera mes corps finez 
Et mes cuers li tres affinez 
Partis en deus pars, que je fine 
D'amer de loyal amour fine 
Li et s'onneur, de cuer si fin 
Qu'elle me mettra a ma fin, 
S'elle n'est de tele fin nee 
Et par Pitie si affinee 
Que le mal face definer, 
Qui Paour me fait definer. 

Einsi jamais ne fineray; 
Car plus chier a definer ay, 
Et toudis je vueil endurer, 
Tant comme je porray durer, 
Son tres dous voloir, sans mesprendre, 
Humblement, et de cuer attendre 
Le don qui m'a este promis 
Dou dieu, se je sui vrais amis, 
Qui dessus tous est pleins d'onnour. 
Pour c'en doubtance et en cremour 
Vueil ma douce dame obeir, 
Servir, celer, et sans partir 
Vivre en son amoureus dangier. 

Ci fenist le Dit dou Vergier. 