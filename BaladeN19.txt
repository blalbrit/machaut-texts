Amours me fait desirer
Et amer
De cuer si folettement
Que je ne puis esperer
Ne penser
N'ymaginer nullement
Que le dous viaire gent
Qui m'esprent
Me doie joie donner
S'amours ne fait proprement
Telement
Que je l'aie sans rouver

S'ay si dur a endurer
Que durer
Ne puis mie longuement
Car en mon cuer vueil celer
Et porter
Ceste amour couvertement
Sans requerre aligement
Qu'a tourment
Vueil miex ma vie finer
Et si n'ay je pensement
Vraiement
Que je l'aie sans rouver

Mais desirs fait embraser
Et doubler
Ceste amour si asprement
Que tout me fait oublier
Ne penser
N'ay fors a li suelement
Et pour ce amoureusement
Humblement
Langui sans joie gouster
S'en morray se temprement
Ne s'assent
Que je l'aie sans rouver