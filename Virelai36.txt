Plus bele que le biau jour,
Plus douce que n'est douçour.
Corps assevi
De riche maintieng joli,
Pris sens retour
M'avez par vo cointe atour
Qu'onques ne vi.

Mais j'ay tant de vous oy
Par vostre bon renom qui
Croist nuit et jour,
Que vous estes le droit try,
Le fruit et la fleur aussi
De toute honneur ;
Et quant vous avés valour
Seur toute mondainne flour,
S'a vous m'ottry
Et doing mon cuer sans detri
Trop fort m'onnour
De mettre en si dous sejour
Le cuer de mi.
Plus bele que le biau jour.

Si ne vueil autre mercy,
Car vous m'avés assevi,
Si que mi plour
Et mi souspir sont tary,
Dame, dont je vous mercy
Et bonne Amour
Qui fait cesser ma dolour
Et joie de ma tristour,
Et enrichi
M'a de souffisance si,
Que la savour
Doucement en assavour ;
Ce m'a gari.
Plus bele que le biau jour.

Si n'ay peinne ne soucy
Ne de riens ne me soucy,
Car mon labour
Me norrist et a norri
Ou flun, où cuer esbahy
Prennent vigour ;
C'est en la tres douce odour,
C'est vo bonté que j'aour,
Qui a ravi
Mon fin cuer, qui m'a guerpi
Pour son meillour,
Qu'il a trop milleur demour
En vous qu'en mi.
Plus bele que le biau jour etc.