Je vivroie  liement,
Douce creature,
Se vous saviés vraiement
Qu'en vous fust parfaitement
Ma cure.

Dame de meintieng joli,
Plaisant, nette et pure,
Souvent me fait dire : aymi
Li maus que j'endure
Pour vous servir loyaument.
Et soies seure
Que je ne puis nullement
Vivre einsi, se longuement
Me dure.
Je vivroie etc.

Car vous m'estes sans mercy
Et sans pité dure,
Et  s'avés  le cuer de mi
Mis en tel ardure
Qu'il morra certeinnement
De mort trop obscure,
Se pour son aligement
Merci n'est procheinnement
Meure.
[Je vivroie etc.]