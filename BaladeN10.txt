Amis, dolens, maz et desconfortez
Partez de moy et volez que je croie 
Que vos cuers m’est tous entiers demorez. 
Tres bien le croy; dont je ne vous porroie
Si biau don guerredonner, 
Et vous peüsse à fin souhait donner 
Quanque desirs en ce monde saveure, 
En lieu dou cuer, amis, qui me demeure.

Car il est vrais, fins, loiaus et secrez, 
Frans et gentis, ne dire ne saroie
La riche honneur dont il est couronnés 
Ne le haut bien : si ne say tour ne voie,
Comment peüsse finer 
Dou remerir. Mais je ne vueil pener 
Qu'à mon pooir vous conforte et sequeure, 
En lieu dou cuer, amis, qui me demeure.

Si vous promet qu'en foy serès amez 
Par dessus tous, sans ce que je recroie, 
Et aveuc ce mon cuer emporterez
Qui pour vous seul me guerpist et renoie;
Se le vueil liés bien garder 
Et comme ami conjoïr et amer, 
Car plus chier don n’ay dont je vous honneure, 
En lieu dou cuer, amis, qui me demeure.
