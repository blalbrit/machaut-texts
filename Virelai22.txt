Se Loyauté m'est amie,
Je n'ay mie
Doubtance de ma dolour ;
Et s'elle m'est anemie,
Amenrie
Ne puet estre ne garie
Par nul tour.

Qu'adès croistera l'ardour
Qui sejour
Fait en moy sans departie,
Se ma dame de valour
Que j'aour
Vers moy son cuer n'humelie,
Tant que s'amour qui me lie
Soit onnie
A tous fors à moy qui plour
Pour doubte que ne m'oublie.
Ce detrie
Ma joie et ma maladie
Fait gringnour.
Se Loyauté m'est amie etc.

Quant premiers vi son atour,
Sa douçour
Et sa maniere envoisie,
De mon cuer et de m'amour,
Sans demour,
Li donnay la signourie,
Si que despuis l'ay cherie
Et servie
De cuer, de corps, de vigour,
Loyaument, sans tricherie,
Qu'eins folie
N'i pensay ne vilonnie
Fors honnour.
Se Loyauté m'est amie etc.

Las ! or sui en grant freour
Pour paour
Qu'elle ailleurs s'amour n'ottrie ;
Et s'il avient, en langour,
Par tristour,
Convendra qu'elle m'ocie,
Car toute joieuse vie
M'iert faillie
Ne ja mais n'arai bon jour,
Cuer joiant ne chiere lie,
Et ma vie
Sera de merencolie
Et de plour.
Se Loyauté m'est amie etc.