Comment Nature volant orendroit plus que onques 
mais reveler et faire essaucier les biens et honneurs 
qui sont en Amours vient a Guillaume de Machaut et 
li ordonne et encharge a faire seur ce nouviaus dis 
amoureus, et li baille pour lui conseillier et aidier
a ce faire trois de ses enfans, c'est assavoir Scens, 
Retorique et Musique. Et li dit par ceste maniere : 

Je, Nature, par qui tout est fourme
Quanqu'a รงa jus et seur terre et en mer,
Vien ci a toy, Guillaume, qui fourme
T'ay a part, pour faire par toy fourmer
Nouviaus dis amoureus plaisans.
Pour ce te bail ci trois de mes enfans
Qui t'en donront la pratique,
Et, se tu n'ies d'euls trois bien congnoissans,
Nomme sont Scens, Retorique et Musique.

Par Scens aras ton engin enfourme 
De tout ce que tu vorras confourmer ; 
Retorique n'ara riens enferme
Que ne t'en voit en metre et en rimer; 
Et Musique te donra chans, 
Tant que vorras, divers et deduisans. 
Einsi ti fait seront frique, 
N'a ce faire ne pues estre faillans, 
Car tu as Scens, Retorique et Musique. 

Ti fait seront plus qu'autre renomme, 
Qu'il n'i ara riens qui face a blasmer. 
Et si seront de toutes gens ame, 
Soutis, loyaus, jolis et sans amer. 
Pour ce vueil que soies engrans 
D'en faire assez, petis, moiens et grans. 
Or fay tost, si t'i aplique! 
Tu ne m'en dois pas estre refusans, 
Qui te bail Scens, Retorique et Musique. 



Comment Guillaume de Machaut respont a Nature : 

Riens ne me doit excuser ne deffendre 
Que ne face le bon commandement 
De vous, dame, se je vous say entendre, 
Par qui j'ay corps, vie et entendement.
Dont drois est, quant vous m'ordenez 
A faire dis amoureus ordenez, 
Qu'a ce faire je me soutive. 
Et je vueil bien estre a ce fait donnez, 
Tant qu'en ce mont vous plaira que je vive. 

Mais si grant fait n'oseroie entreprendre, 
Se je n'avoie avec moy prestement 
Vos trois enfans pour moy duire et aprendre, 
Com dit m'avez ici presentement. 
Et de ce qu'einsi m'onnourez, 
Graces de moy que de vos biens n'arez, 
Qu'avis n'autre ctiose soutive 
N'ay ne n'aray, se ne m'en pourveez, 
Tant qu'en ce mont vous plaira que je vive. 

Si me vueil dont dou tout mettre et entendre 
A ces dittez faire amoureusement 
Et de pluseurs l'un grant et l'autre mendre, 
Et les aucuns chanter bien plaisanment. 
Et certes, se ne me cassez 
Vos trois enfans, des dis feray assez, 
Car mes voloirs a ce s'avive, 
Ne dou faire ne seray ja lassez, 
Tant qu'en ce mont vous plaira que je vive. 


Comment Amours qui a oy Nature vient a Guillaume 
de Machaut et li ameinne trois de ses enfans c'est 
assavoir Dous Penser Plaisance et Esperance pour  
lui donner matere a faire ce que Nature li a enchargie. Et li dit par ceste maniere : 

Je sui Amours qui maint cuer esbaudi 
Et fai mener douce et joieuse vie. 
Si ay oy, Guillaume, je te di, 
Que Nature, qui tout fait par maistrie, 
T'a dit qu'a part t'a volu faire 
Pour faire dis nouviaus de mon affaire. 
Pour ce t'ameinne ici en pourveance, 
Pour toy donner matere a ce parfaire, 
Mes trois enfans en douce contenance : 
C'est Dous Penser, Plaisance et Esperance. 

Seur Dous Penser tout premiers t'estudi : 
C'est li premiers qui mes biens signefie. 
A Plaisance t'estude n'escondi, 
Car c'est celle qui plus les multeplie; 
Et Esperance fait atraire 
Joie en mes gens et mon service plaire. 
Or pues tu ci prendre grande sustance 
Dont tu porras figurer et retraire 
Moult de biaus dis, et par mainte ordenance, 
Seur Dous Penser, Plaisance et Esperance. 

Mais garde bien, sur tout ne t'enhardi 
A faire chose ou il ait villenie, 
N'aucunement des dames ne mesdi ; 
Mais en tous cas les loe et magnefie. 
Saches, se tu fais le contraire, 
Je te feray tres cruelment detraire. 
Mais en honneur fay tout et si t'avance : 
Aide as assez, matere et exemplaire. 
Il ne te faut qu'avoir perseverance 
En Dous Penser, Plaisance et Esperance. 



Comment Guillaume de Machaut respont a Amours : 

Graces ne say, loange ne merci 
N'autre chose qu'on sceust proposer 
Dont vous, Amours, assez gracier ci
Vous peusse, n'a mon voloir loer,
Car vos trois enfans vis a vis
Ci m'amenez pour moy donner avis 
Et matere dont รง'ordener porray 
Dont Nature de vous m'a fait devis, 
Et par son gre je m'y emploieray
A mon pooir, tant comme je vivray.

Et nientmeins humblement vous merci 
Par plus de fois qu'on ne porroit nombrer, 
Car vous et vos enfans moult esclarci 
M'avez ces fais que j'ay a ordener, 
Pour lesquels arriere tous mis 
Seront autres, puis qu'a ce sui commis, 
N'a autres fais jamais jour n'entendray, 
N'onques amans, tant fust bien vos amis. 
Ne vous servi mieus que vous serviray 
A mon pooir, tant comme je vivray. 

Ne plus n'aray riens triste n'oscurci, 
Mais lie et gay me vorray demener 
Et faire que maint dur cuer adouci 
Soit par mos dous et plaisans auner 
Des biens qui en vous sont compris. 
Qui me seront par vos enfans apris. 
Et des dames blasmer me garderay, 
Ne, se Dieu plaist, ja n'en seray repris, 
Mais honnourer et loer les vorray 
A mon pooir, tant comme je vivray. 


Puisque Nature Retorique 
Me presente, Scens et Musique, 
Et li dieus d'Amours, qui mes sires 
Est et des maus amoureus mires, 
Vuet que j'aie bonne Esperance, 
Dous Penser et douce Plaisance 
En faisant son tres dous service 
Bonnement, sans penser a vice, 
Et leur commande travillier 
Pour moy aidier et consillier 
A faire dis et chansonnettes 
Pleinnes d'onneur et d'amourettes, 
Doubles hoques et plaisans lais, 
Motes, rondiaus et virelais
Qu'on claimme chansons baladees, 
Complaintes, balades entees, 
A l'onneur et a la loange
De toutes dames sans losange,
Et ne doy mie desvoloir 
Leur plaisant gracieus voloir, 
Einsois y doy mon sentement 
Mettre et tout mon entendement, 
Cuer, corps, pooir et quanque j'ay. 
Ne je ne pris un bec de jay 
Ceuls qui s'en vorroient ruser, 
Car je ne puis mon temps user 
En milleur n'en plus bel usage 
Pour avoir noble et lie corage 
Et pour estre gais et jolis, 
Gens, joins, apers, cointes, polis. 
Car tout homme qui ad ce pense, 
Il ne riote ne ne tense 
N'il ne porroit penser a chose 
Ou villenie fust enclose, 
Haine, baras ou mesdis. 
Je le say trop bien par mes dis. 
Car quant je sui en ce penser, 
Je ne porroie a riens penser 
Fors que seulement au propos 
Dont faire dit ou chant propos; 
Et s'a autre chose pensoie. 
Toute mon ouevre defferoie. 

Et s'on fait de triste matiere,
Si est joieuse la maniere 
Dou fait, car ja bien ne fera 
Ne gaiement ne chantera 
Li cuers qui est pleins de tristesse, 
Pour ce qu'il het et fuit leesse. 
Mais quant li cuers est pleins de joie, 
Il se delite et se resjoie. 
En faisant son chant et son dit
En douce Plaisance ; et s'on dit 
Que li tristes cuers doit mieus faire 
Que li joieus, c'est fort a faire, 
Ne je ne m'y puis acorder. 
Car quant Souvenirs recorder 
Fait l'amant par douce pensee 
La tres belle et la bien amee 
A qui il est mis et donnez 
Et ligement abandonnez, 
Plaisant ymagination 
Met en son cuer l'impression 
De sa douce plaisant figure 
Et dous Pensers qui la figure, 
Dont son fait cent fois embelist : 
Sages est qui tel vie eslist. 

Mais quant li tristes ymagine 
La grant biaute, la douceur fine 
De celle qui n'a de li cure, 
Dont li venroit envoiseure, 
Que elle aimme un autre que li? 
Je ne me tien pas a celi, 
Qu'il a tant de dueil et de rage 
Que c'est merveille qu'il n'enrage, 
Ou qu'il ne se tue ou se peut, 
Ou que d'amer ne se repent ; 
Si qu'il ne porroit nullement 
Riens faire si joliement 
De sa matiere dolereuse 
Com li joieus de sa joieuse, 
Pour ce qu'il n'a riens qui l'esgaie 
Ne matiere lie ne gaie, 
Et s'a desir et povre espoir 
Qui sa doleur empire, espoir. 
Et Musique est une science 
Qui vuet qu'on rie et chante et dance.
Cure n'a de merencolie 
Ne d'homme qui merencolie 
A chose qui ne puet valoir, 
Eins met tels gens en nonchaloir. 
Partout ou elle est, joie y porte ;
Les desconfortez reconforte, 
Et nes seulement de l'oir
Fait elle les gens resjoir. 
N'instrument n'a en tout le monde 
Qui seur musique ne se fonde. 
Ne qui ait souffle ou touche ou corde 
Qui par musique ne s'acorde. 
Tous ses fais plus a point mesure 
Que ne fait nulle autre mesure. 
Elle fait toutes les karoles 
Par bours, par citez, par escoles, 
Ou on fait l'office divin 
Qui est fais de pain et de vin. 
Puet on penser chose plus digne 
Ne faire plus gracieus signe 
Com d'essaucier Dieu et sa gloire, 
Loer, servir, amer et croire, 
Et sa douce mere, en chantant, 
Qui de grace et de bien a tant 
Que le ciel et toute la terre 
Et quanque li mondes enserre, 
Grant, petit, moien et menu 
En sont garde et soustenu? 

J'ay oy dire que li angles, 
Li saint, les saintes, les archangles,
De vois delie, seinne et clere, 
Loent en chantant Dieu le pere,
Pour ce qu'en gloire les a mis 
Com justes et parfais amis, 
Et pour รง'aussi que de sa grace 
Le voient ades face a face. 
Or ne puelent li saint chanter, 
Qu'il n'ait musique en leur chanter ; 
Donc est Musique en paradis. 
David li prophetes jadis, 
Quant il voloit apaisier l'ire 
De Dieu, il acordoit sa lire, 
Dont il harpoit si proprement 
Et chantoit si devotement 
Hympnes, psautiers et orisons, 
Einsi comme nous le lisons, 
Que sa harpe a Dieu tant plaisoit 
Et son chant qu'il se rapaisoit. 

Orpheus mist hors Erudice
D'enfer, la cointe, la faitice, 
Par sa harpe et par son dous chant. 
Cils poetes dont je vous chant 
Harpoit si tres joliement 
Et si chantoit si doucement 
Que les grans arbres s'abaissoient 
Et les rivieres retournoient 
Pour li oir et escouter, 
Si qu'on doit croire sans doubter 
Que ce sont miracles apertes 
Que Musique fait. C'est voir, certes. 

Retorique versefier 
Fait l'amant et metrefier, 
Et si fait faire jolis vers 
Nouviaus et de metres divers : 
L'un est de rime serpentine, 
L'autre equivoque ou leonine, 
L'autre croisie ou retrograde, 
Lay, chanson, rondel ou balade; 
Aucune fois rime sonant 
Et, quant il li plaist, consonant; 
Et li aourne son langage 
Par maniere plaisant et sage. 
Car Scens y est qui tout gouverne 
En chambre, en salle et en taverne; 
Dous Penser et bonne Esperance 
Li font avoir douce Plaisance 
Et li amenistrent matiere, 
Dont il fait a plus lie chiere 
Et de plus joli sentement 
Que cils qui vit dolentement; 
Car joie et doleur, ce me samble, 
Puelent petitement ensamble. 

Et quant Nature me commande 
Et li dieus d'Amours, que j'entende 
Aus choses dessus proposees, 
Seur l'onneur des dames fondees, 
Bien est raison que je m'aplique 
A faire leur bon plaisir, si que 
Je n'i mesprengne ne mefface. 
Or pri a Dieu qu'il me doint grace 
De faire chose qui bien plaise 
Aus dames ; car, par saint Nichaise 
A mon pooir, quanque diray, 
A l'onneur d'elles le feray. 
Car vraiement trop mefferoie 
En cas qu'einsi ne le feroie. 
Et pour ce vueil, sans plus targier, 
Commencier le Dit dou Vergier, 

