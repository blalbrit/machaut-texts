Diex, Biauté, Douceur, Nature
Mirent bien toute leur cure
En vo douce pourtraiture,
Dame desirée,
Car tant est plaisant et pure,
Sage en port, belle en figure
Qu'eins plus gente creature
De vous ne fu née.

Trop bien estes comparée
Au printemps qui tant agrée
Et tant ha puissance,
Qu'en li douceur est trouvée,
Verdeur, fleur, fruit et rousée
Et toute plaisance.
Einsi vo bonté seure
Rent joie et bonne aventure ;
C'est l'ente où tous biens meure.
De tous est amée.
Tout resjoit, tout ranature
Cuer secrement en verdure,
Et fait de tristece obscure
Joieuse pensée.
Diex, Biauté, Douceur, Nature.

Aveuc ce vous est donnée
Si tres noble destinée
Qu'il n'est, sans doubtance,
Grace, tant soit affinée,
Qui devant vous ait durée,
Qu'en vostre presence
Biauté laidist et s'oscure,
Maniere n'i a mesure,
Douceur samble amere et sure —
Ja n'iert tant loée —
Joie y pert envoiseure
Et, à regarder droiture,
Tout samble ouevre de rasture
Qui soit empruntée.
Diex, Biauté, Douceur, Nature.

Bonne, belle et bien parée,
De tres gentil renommée,
Mort ou aligence
De vo face coulourée,
Qui tout passe est appelée,
Aten ; car sans lance
M'a fait douce blesseure
Vo simple regardeure,
Dont j'ay, sans plaie, pointure
Qui ja n'iert sanée,
Se vo douceur ne la cure,
Qui m'est si doucement dure
Qu'elle art mon cuer, n'en l'ardure
N'a feu ne fumée.
Diex, Biauté, Douceur, Nature etc.