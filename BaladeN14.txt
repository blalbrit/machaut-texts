N'en fait n'en dit n'en pensée
Onques ne faussay
Vers ma dame désirée,
Ne ja ne feray,
Eins yert de cuer vray
De moy servie et amée,
Tant com je vivray.

Car sa face coulourée
Plus que rose en may,
De toute biauté parée
Et de maintieng gay,
M'a pris ; bien le say.
S'en sera de moy loée,
Tant com je vivray.

Certes, moût aim la journée
Que je l'enamay
Et qu'à li sans decevrée
Cuer et corps donnay,
Quar de l'espoir qu'ay
Sera ma joie doublée,
Tant com je vivray.