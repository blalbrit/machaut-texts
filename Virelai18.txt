Helas ! et comment aroie
Bien ne joie,
Ne dont me venroit baudour,
Quant faire ne puis que j'oie
Ne que voie,
Dame, vo fine douçour ?

Par m'ame, je ne le sçay
Ne saray,
Lonteins de vous que j'aour,
Pour ce qu'adès, sans delay,
A l'essay
Sui d'avoir toute dolour ;
Car long de vous tout m'anoie
Et desvoie
Mon cuer et tient en irour.
Dont pour vostre amour morroie,
Se j'estoie
Longuement en telle ardour.
[Helas ! et comment aroie.]

Nompourquant, tant com vivray,
Vous seray
Loyaus, sans penser folour,
Et vostre gentil corps gay
Serviray
Humblement et à s'onnour ;
Si que durer ne porroie,
Se n'avoie
Confort de vostre valour
Contre desir qui guerroie
Et maistroie
Mon cuer et tient en langour.
Helas ! et comment aroie.

Las ! il tient en tel esmay
Mon cuer vray
Que je ne say le piour
Eslire des maus que tray :
Tant en ay,
Et tant desir le retour
Vers vous, dame simple et quoie.
Or n'est voie
Que puisse trouver ne tour,
Et dou pis qu'Amours m'envoie,
C'est que soie
Loing de vo faitis atour.
Helas ! et comment aroie
Bien ne joie etc.