Dame, je vueil endurer,
Tant com je porray durer,
Sans penser  laidure,
M'ardure.

Sage, loyal, douce, plaisant,
Tres bonne et belle sans per,
En vo service faisant
Vueil toute ma vie user
Ne ja ne vous quier rouver
Riens dont vos cuers puist penser
Que je teingne à dure
M'ardure.
Dame, etc.

C'est drois, que vo viaire gent
Et vostre dous regarder
Me font amoureusement
Vivre en joie et demourer
Et tant de bien savourer
Que riens ne puis désirer
Fors qu'adès me dure
M'ardure.
Dame, je vueil endurer,
Tant com je porray durer.

Einsi vous vueil tres liement
Doubter, servir et celer
De fin cuer et humblement,
A mon pouoir, honnourer,
Et miex morir pour amer
Vueil qu'on sache mon penser
Ne pour qui j'endure
M'ardure.
Dame, je vueil endurer,
Tant com je porray durer, etc.