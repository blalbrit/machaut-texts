Loyauté vueil tous jours maintenir
Et de cuer servir
Ma dame debonnaire.

Mon cuer y vueil et mon désir
Mettre sans retraire
Ne ja ne m'en quier départir,
Ains vueil toudis faire
Son tres dous voloir sans repentir
Et li obeir
Comme amis, sans meffaire.
Loyauté.

Mais Amour fait mon cuer languir
Et si m'est contraire
N'elle ne me daingne garir,
Ne je ne puis plaire
A la bele que j'aim et  desir,
Qui à son plaisir
Me puet faire et deffaire.
Loyauté vueil tous jours maintenir.

Las !  si ne sçay que devenir
Ne quelle part traire,
Quant aler ne puis ne venir
Au tres dous repaire,
Où celle maint qui me fait morir,
Quant veoir n'oïr
Ne puis son dous viaire.
Loyauté vueil tous jours maintenir etc.