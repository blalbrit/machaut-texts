Certes, je di et s'en quier jugement
Que, quant Amours un cuer destraint et maire,
Pour ce qu'avoir ne puet aligement
De sa dame qu'est franche et débonnaire,
Que li meschiés qu'Alixandres fist Daire
N'est pas si grans com cils qui li court seure,
Triste, dolent, qui larmes de sanc pleure.

Mais il doit miex faire et plus proprement
Que cils qu'Amours vuet de merci refaire,
Car Grans Desirs li enseingne et aprent
Et li donne matire et exemplaire
Et s'entremet de son œuvre parfaire,
En douceur fine et d'un son le couleure,
Triste, dolent, qui larmes de sanc pleure.

Mais cilz qui ha merci, a ce où il tent,
Si que Desirs à li plus ne s'apaire
Si ardemment ne si desiramment,
Eins amenrist et commence à retraire.
Et pour ce di, cui qu'il doie desplaire,
Que cilz fait miex qui d'amour goust saveure
Triste, dolent, qui larmes de sanc pleure.