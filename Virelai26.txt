Tres bonne et belle mi oueil
Joieuse pasture
Prennent en vostre figure
Simple et sans orgueil
Et mes cuers en vostre acueil
Vie et douce nourreture

Quant vo maniere meure
Rassise et seure
Voy d'onneur sui en l'escueil
Et quant vo regardeure
Riant par mesure
Vient seur moy tout bien recueil
Car je sui si en mon vueil
Qu'en moi joie dure
Qui de plus grant m'asseure
Adont le fruit cueil
D'espoirs se vrais estre vueil
Vers vous dame nette et pure
Tres bonne et belle mi oueil etc.

Si que chose ne m'est dure
Que pour vous endure
Qu'il n'a dessous le soleil
Feminine creature
Ou mis ait Nature
Si dous vis ne corps pareil
Et pour ce a vous servir vueil
Sens penser laidure
Com cilz qui d'autre n'ai cure
N'autre amer ne sueil
Ainsois a ce m'apareil
Humblement sans mespresure
Tres bonne et belle mi oueil etc.

Se Desirs par sa pointure
Me tient en ardure
Loing de vous dont mon vis mueil
Sous celee couverture
Dame c'est droiture
Se que pas ne me merveil
Mais lors vo grace concueil
Qu'en mon cuer figure
La repreing envoiseure
Et pas ne me dueil
Se mesdisans en ont dueil
Car c'est leur desconfiture
Tres bonne et belle mi oueil etc.