Hé ! dame de valour,
Que  j'aim de  loyal amour,
Moult m'agrée la dolour
Que vo fine douçour
Me fait sentir humblement.

Tres douce  dame,  de  bonté
Pleinne et de  plaisant  atour,
De  scens, d'onneur,  de  biauté,
En qui sont tuit mi retour,
Je vous ain sans folour
Et vous desir par honnour,
Et se vous serf en paour
De morir en langour,
Se pité ne vous en  prent.
Hé ! dame etc.

Mais pour peinne ne pour grieté,
Pour joie ne pour tristour
Ne lairay qu'en loyauté
Ne vous serve sans séjour ;
Car mon cuer, qui en plour
Est, poués mettre en baudour
Et rendre toute vigour
Sans vostre deshonnour
Et donner aligement.
Hé ! dame de valour,
Que j'aim de loyal amour.

Pour ce vous pri que par pitê
Me facies joie gringnour
Et que par vo volenté
Soie vos sers nuit et jour,
Par quoy nuls n'ait coulour
Ne pensée que j'aour
Vous com toute la millour
Des meudres et la flour
Des belles à mon talent.
Hé ! dame de valour,
Que j'aim de loyal amour, etc.