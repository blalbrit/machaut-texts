Ma chiere dame, à vous mon cuer envoy
Qui vous dira les maus que je recoy,
La grant doleur, la tristesse, l'anoy
Et le tourment
Que liement et humblement conjoy
Pour vo gent corps cointe et de bel aroy
Que j'aim cent fois plus qu'autre ne que moy,
Tres loyaument.
Se vous suppli, dame, très humblement
Que me vueilliés oïr courtoisement
Et avoir soing de mon aligement ;
Car, par ma foy,
Sans retollir sui vostres ligement
Et se vous aim si amoureusement
Qu'einsi ne puis endurer longuement,
Se ne vous voy.

Douce dame, se le tres dous espart
Pooie avoir de vo tres dous regart,
Tous seroie garis, se Diex me gart,
De ma dolour.
Mais ce ne puet avenir par nul art
Que j'en aie ne le tiers ne le quart,
Car trop sui loing de vous et, d'autre part,
Vostre douçour,
Vo gentil corps et vo faitis atour,
Vostre biauté, vostre fresche coulour
Ne puis oïr ne veoir par nul tour
Tempre ne tart,
Et vo bonté qui tant vous fait d'onnour
Que vous estes la souvereinne flour
De tous les biens que Diex par fine amour
Aus siens départ.

Mais vraiement, j'ay un noble confort,
Qu'en vous servir et en vous amer fort
Et en espoir me délite et déport
Par Souvenir
Qui me monstre vostre gracieus port
Dont nuls ne puet dire villain rapport.
Là pren je force et vigour et ressort
Contre Desir;
Quar s'il avient qu'il me veigne assaillir,
C'est mes recours : là ne puis je faillir.
Esperence qui ne me puet guerpir
Là pas ne dort
Ne Dous Pensers qui fait à moy venir
Vo gentil corps que je voy et remir ;
Ce m'est avis. Là sont tuit mi plaisir,
Là me confort.