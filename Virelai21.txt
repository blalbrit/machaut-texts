Dame, le dous souvenir
Qu'ay nuit et jour
De vo parfaite douçour
Que tant desir
Me fait en joie languir
Et en dolour.

Car quant je puis bien penser,
Par doucement ramembrer
Et à loisir,
Qu'il n'a en vous point d'amer
Fors tout dous à savourer
Et qu', au plaisir
De tous, des dames tenir
Vous oy la flour
Et des bonnes la millour,
Pas ne m'air ;
Car en moy joie gringnour
Ne puet venir.
Dame, le dous souvenir etc.

Mais quant de ce dous penser,
Par vo douçour desirer,
M'estuet partir,
Desirs ne me laist durer,
Einsois me fait endurer
Tant et souffrir
Que ne sçay que devenir
Fors que tant plour
Qu'amoistie soit l'ardour
De mon desir
Et que son aspre vigour
Puisse amenrir.
Dame, le dous souvenir etc.

Mais pour tenrement plourer
Ne le puis faire cesser
Ne alentir,
Qu'einsi comme on voit geter
Yaue en feu pour embraser
Et enasprir,
Fait mon desir agrandir
Mon triste plour,
Et fait souvent ma colour
Teindre et palir,
Quant ne puis vostre valour
Veoir n'oir.
Dame, le dous souvenir etc.