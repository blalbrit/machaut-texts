Helas ! tant ay doleur et peinne,
Dame, quant de vous me depart 
Sans joie, que soiez certeinne
Qu'a po que le cuers ne me part. 
Se demeinne mon dueil h part 
Si grant que trop cruel seroit 
Li cuers qui pitié n'en aroit.

Car toute dolour m'est procheinne, 
Sans avoir joie main ne tart,
Quant la grant douceur m'est lonteinne 
De vostre dous riant regart 
Qui navré d'un amoureus dart 
M'a ; si que trop crueus seroit 
Li cuers qui pitié n'en aroit.

Et quant vo biauté souvereinne 
Ne voy, Grief Desir, par son art,
De moy mettre A la mort se peinne
Car il esprent mon cuer et l'art 
Et d'une dolour le repart,
Telle que trop crueus seroit 
Li cuers qui pitié n'en aroit.