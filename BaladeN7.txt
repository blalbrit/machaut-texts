J'aim miex languir en ma dure dolour
Et puis morir, s’Amour le prent en gré, 
Qu'avoîr mercy se ce n'est à l'onnour 
De vous, dame, que j'aim sans fausseté;
N'oncques en moy n'ot autre volenté
Ne ja n'avra, pour peinne que j'endure,
Et me fussiés .c. mille fois plus dure.

Comment que j'aie en tristece et en plour 
Langui lonc temps par vostre cruauté 
Et que plus loing soie de jour en jour 
De la merci que j’ay tant desiré,
Mais ne lairay pour ce qu'en loyauté 
Ne vous aimme seur toute creature, 
Et me fussiés .c. mille fois plus dure.

Pour ce vous pri, dame, qui estes flour
De tous les biens et de toute biauté
Et qui avés en grace et en valour 
Et en plaisant maintieng tout sormonté, 
Que vous daingniés avoir de moy pité, 
Que ja vers vous ne penseray laidure, 
Et me fussiés .c. mille fois plus dure.
