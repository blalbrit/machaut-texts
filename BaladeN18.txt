Se je me pleing, je n'en puis mais,
Qu'onques nuls si mal eûreus
Ne fu ne ne sera ja mais
Com je sui, ne si doleureus ;
Car, quant je cuidoie  secours
Avoir de ma dame et d'Amours
Pour mon temps qu'ay en li usé,
Ma dame m'a congié donné.

Et au donner m'a dit que vrais
Li sui et loyaus amoureus
Et qu'en riens ne me sui meffais
Vers li, dont moult sui mervilleus ;
Car je n'ay espoir ne recours,
Cuer, penser ne désir aillours,
Mais seulement de volenté
Ma dame m'a congié donné.

Si n'aray ja mais bien ne pais
Ne riens dont mes cuers soit joieus,
Ne plus ne ferai chans ne lais,
Quant Amours n'est vers moy piteus,
Einsois vueil definer mes jours
Et mes chans aveuc mes dolours,
Puis que pour faire loyauté
Ma dame m'a congié donné.