Se mesdisans en acort
Sont pour moy grever à tort,
C'est parleur envie,
Car desservi ne l'ay mie.
Pour ce de leur genglerie
Bien me reconfort.

Mais pour eaus mettre en esmay
Plus que ne sueil je seray
Joieuse et jolie,
Et si aray le cuer gay
Et sagement me tenray
Sans faire folie.
Einsi feray leur deport
Muer en grant desconfort
Et s'ay de m'aie
Bonne  volenté et  lie
Et loyauté dont garnie
Sui jusqu'à la mort.
Se mesdisans.

Einsi me deporteray
De tout ce que dire orray,
N'en merencolie
Ja mon cuer n'en metteray,
Pour ce que pure me sçay
De leur tricherie ;
Ne cuers qui est de bon port
Ne doit doubter leur raport
Plein de felonnie.
N'onques en jour de ma vie
Ma pensée en vilonnie
Ne prist son ressort.
Se mesdisans en acort.

Pour ce de riens ne m'esmay
Qu'en loyauté fiance ay,
Et, quoy que nulz die,
Tant com mon devoir feray,
Leur parler ne doubteray,
Que pas ne deffie
Et en derrier point et mort.
Mais quant leur gengle plus fort
Seur moy se deslie,
Tant sui je plus envoisie,
Car Diex scet, où je me fie,
Comment je me port.
Se mesdisans en acort etc.