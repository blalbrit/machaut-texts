De desconfort, de martyre amoureus,
De griés soupirs, d'une crueuse ardure, 
De pleins, de plours, d’un mal tres dolereus 
Pleins et peüs de triste nourriture, 
Vuis et geüns d’amoureuse pasture, Vit en morant, dame, li cuers de mi
En desirant vostre douce merci.

Mais ce qui plus le fait estre angoisseus 
Et qui plus croist la dolour qui me dure, 
C'est qu'à chascuns est humbles et piteus 
Vos gentis cuers, helas! et il ne cure
Ne pité n'a de ma dolour obscure,
Et si scet bien que j’ay lonc temps langui 
En desirant vostre douce merci.

Et puis qu’il est de mon mal si joieus 
Qu’il prent deduit en ma desconfiture, 
Onques amans ne fu si eüreus 
Com je seray, se cilz maus que j'endure 
M’ocist pour vous, ne ja mort ne m’iert dure, 
Se par vo gré puis definer einsi
En desirant vostre douce merci.
