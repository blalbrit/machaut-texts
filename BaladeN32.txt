De triste cuer faire joyeusement,
Il m'est avis que c'est chose contraire ;
Mais cils qui fait de joieus sentement,
Je di qu'il doit plus joieusement faire.
Et pour ce sont mi chant de rude affaire,
Qu'il sont tuit fait d'un cuer plus noir que meure,
Triste, dolent, qui larmes de sanc pleure.

S'en sui repris et blasmez durement.
Mais je ne say mon ouevre contrefaire,
Eins moustre ce que mes cuers scet et sent ;
Et les meschiés dont j ay plus d'une paire,
Voire de cent, si pert à mon viaire
Qu'ay l'esperit, où ma vie demeure,
Triste, dolent, qui larmes de sanc pleure.

Et pour ce à tous suppli très humblement
Que de mes chans blasmer se vueillent taire,
Car je ne sçay ne puis faire autrement
Pour Fortune qui tent à ce deffaire
Qu'aim miex que moy ; n'elle ne me lait plaire
Qu'à ciaus qui ont l'esperit à toute heure
Triste, dolent, qui larmes de sanc pleure.