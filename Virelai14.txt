J'aim sans penser laidure
Et ay lonctemps amé
Celle où Diex et Nature
Ont mis tant de bonté
Que toute creature
D'onneur a sormonté.
Or m'est dure
Sans mesure,
N'elle n'a pité
De l'ardure
Que j'endure
Pour sa grant biauté.

Sa maniere seure,
Douce et simple, à mon gré,
Et la riche faiture
De sa plaisant biauté
Par leur douce pointure
M'ont conquis et outré.
Or m'est dure
Sans mesure etc.

Mais ce n'est pas droiture
Qu'einsi pour loyauté
Soie à desconfiture,
Car j'ai sans fausseté
Ma dame nette et pure
Servi et honnouré.
Or m'est dure
Sans mesure,
N'elle n'a pité
De l'ardure
Que j'endure
Pour sa grant biauté.