Quant vrais amans aimme amoureusement,
De si vray cuer qu'il ne saroit meffaire,
Et sa dame a tel cuer que nullement
N'en puet mercy, douceur ne grace attraire,
Cuer ne porroit avoir si debonnaire
Que la liqueur dou sien à l'ueil ne queure,
Triste, dolent, qui larmes de sanc pleure.

Qu'Ardans Desirs mourdrist secretement
Son triste cuer en doleur et en haire ;
Pour ce ne fait pas si joliement
Com cilz qui joit et ou joie repaire
Et s'en li prent Souvenirs son repaire,
Quant il y vient, il le fait sans demeure
Triste, dolent, qui larmes de sanc pleure.

Qu'il ymagine et pense au grief tourment
Que sa dame li fait sentir et traire
Pour li servir et amer loyaument.
Helas ! dolens, ci ha povre salaire ;
Miex li vaurroit sa vie user au Quaire
Qu'en tel service, où cuers et corps deveure,
Triste, dolent, qui larmes de sanc pleure.