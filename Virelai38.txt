De tout sui si confortée
Que ja mais n'iert hostelée
Tristesse n'esmay
En mon cuer, ainçois aray
Lie et jolie pensée,
Tant com je vivray.

Bien faire et avoir cuer gay,
C'est tout ; plus n'emporteray,
Quant seray finée ;
Dont lie et loiaulz seray
Et le contraire feray
De ma destinée,
Car lasse, desconfortée,
Triste, dolente, esplourée
Esté lonc temps ay.
Mais je me conforteray
Et celuy qui tant m'agrée
Sur tous ameray.
De tout sui si confortée etc.

Si que gaye me  tenray
Ne ja ne le guerpiray
Heure ne journée,
Car en ceste pel morray,
Fors tant que je maudiray
Longue demourée ;
S'onneur et sa renommée,
Qui tout passe est appellée,
Toudis garderay,
Et tant com durer porray
Plus que creature née
Li obeyray.
De tout sui si confortée etc.

Ainsi riens ne soufferay
N'a chose ne penseray
Qui me desagrée
Et le temps oublieray,
Tant que revenir verray
D'estrange contrée
Li qui trop plus m'a amée,
Servi, gardée, honnourée
Que nulz ; bien le sçay.
Pays et foy li porteray,
Pour ce qu'à li sui donnée
De fin cuer et vray.
De tout sui si confortée etc.