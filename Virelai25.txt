Foy porter,
Honneur garder
Et pais querir,
Oubeir,
Doubter, servir
Et honnourer
Vous vueil jusques au morir,
Dame sans per.

Car tant vous aim, sans mentir,
Qu'on porroit avant tarir
La haute mer
Et ses ondes retenir
Que me peusse alentir
De vous amer,
Sans fausser ;
Car mi penser,
Mi souvenir,
Mi plaisir
Et mi desir
Sont sans finer
En vous que ne puis guerpir
N'entroublier.
Foy porter etc.

Il n'est joie ne joir
N'autre bien qu'on puist sentir
N'imaginer
Qui ne me samble languir,
Quant vo douceur adoucir
Vuet mon amer.
Dont loer
Et aourer
Et vous cremir,
Tout souffrir,
Tout conjoir,
Tout endurer
Vueil plus que je ne desir
Guerredonner.
Foy porter,
Honneur garder.

Vous estes le vray saphir
Qui puet tous mes maus garir
Et terminer,
Esmeraude Ã  resjor,
Rubis pour cuers esclarcir
Et conforter.
Vo parler,
Vo regarder,
Vo maintenir
Font fuir
Et enhair
Et despiter
Tout vice et tout bien cherir
Et desirer.
Foy porter,
Honneur garder etc.