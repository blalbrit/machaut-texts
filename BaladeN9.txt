Sans cuer m’en vois, dolens et esplourez, 
Pleins de soupirs et diseteus de joie,
D’ardant desir espris et embrasez,
Douce dame, que briefment vous revoie,
Si qu’einsi sans cuer durer 
Ne porroie ne tels mauls endurer, 
S’Espoirs en moy ne faisoit sa demeure 
En lieu dou cuer, dame, qui vous demeure,

Et Souvenirs qui scet tous les secrés 
Que Dous Pensers m’amenistre et envoie, 
Dont en moy est empreins et figurez 
Vos faitis corps et vo maniere quoie,
Vo douls riant regarder 
Et vo douceur qui me fait aourer 
Vous que je voy par tout et à toute heure 
En lieu dou cuer, dame, qui vous demeure.

S’ay plus de joie et de douceur assez,
Quant je les ay, que de mon cuer n’aroie; 
Car en tous cas sui d’Espoir confortez 
Et Souvenirs me monstre, où que je soie,
Vo plaisant viaire cler. 
Et s’aucuns griés me vient par desirer, 
Tres Dous Pensers le destruit et deveure, 
En lieu dou cuer, dame, qui vous demeure.

