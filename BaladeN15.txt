Pour ce que tous mes chans fais
De dolereus sentement
Et pour ce que ne chant mais,
Repris sui de meinte gent.
Mais qui vraiement saroit
Ce que mes las cuers reçoit
Pour ma dame au dous accueil,
Ja mais ne me blasmeroit,
Se je chant mains que ne sueil.

Car pour amer onques mais
Si très dolereusement
Ne fu nuls amis detrais
Com je sui ; car, vraiement,
Langue raconter à droit
Ne cuers penser ne porroit
La dolour que je recueil.
Pour ce m'est vis que j'ay droit,
Se je chant mains que ne sueil.

Mais endurer ce grief fais
Me fait ma dame plaisant,
Quant ne puis, n'en dis n'en fais,
Plaire à son viaire gent.
Ce tient mon cuer si estroit
Qu'assés miex partir vaudroit
En -ij- que vivre en tel dueil.
Dont nuls blasmer ne me doit,
Se je chant mains que ne sueil.