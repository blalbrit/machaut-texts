En mon cuer ha un descort
Qui si fort le point et mort
Que, sans mentir,
S'Amours par son dous plaisir
N'i met acort
Avec ma dame, pour mort
Me doy tenir.

C'est de mon loyal Desir
Qui me vuet faire jehir
Le mal que port
Et comment j'aim et desir
Ma dame sans repentir
Et sans confort.
Mais Paour s'oppose fort
Et dit que Desirs ha tort
De ce querir,
Qu'elle crient Refus oir
Qui pas ne dort
Et Dangiers qui fait à mort
L'amant venir.
En mon cuer etc.

Si ne  say que devenir,
Quant de ma dame remir
Le gentil port,
Car Paour me fait fremir
Et trambler et tressaillir
Par son enort
Et Desirs, sans nul deport,
Fait mon cuer par son effort
Taindre et palir ;
Biauté me vient assaillir,
Douceur m'endort,
Mais Amours me fait au fort
Taire et souffrir.
En mon cuer ha un descort etc.

Las ! einsi m'estuet languir,
Pleindre, plourer et gemir
En desconfort,
Ne bien n'ay fors souvenir,
Dous penser et li servir.
Là me confort,
Là seulement me deport,
Là sont geté tuit mi sort
Et là me tir ;
Là vueil je vivre et morir
Et là m'acort;
Là seront tuit mi ressort
Jusqu'au morir.
En mon cuer ha un descort etc.