Dame a vous sans retollir
Doins cuer pensee desir
Corps et amour
Comme a toute la millour
Qu'on puist choisir
Ne qui vivre ne morir
Puist a ce jour

Si ne me doit a folour
Tourner se je vous aour
Car sans mentir
Bonte passez en valour
Toute fleur en douce oudour
Que on puet sentir
Vostre beaute fait tarir
Toute autre et anientir
Et vo doucour
Passe tout rose en coulour
Vous doy tenir
Et vos regars puet garir
Toute doulour
Dame a vous sans retollir etc.

Pour ce dame je m'atour
De trestoute ma vigour
A vous servir
Et met sans nul vilain tour
Mon cuer ma vie et m'onnour
En vo plaisir
Et se Pities consentir
Vueut que me daigniez oir
En ma clamour
Je ne quier de mon labour
Autre merir
Qu'il ne me porroit venir
Joye greigneur
Dame a vous sans retollir etc.

Dame ou sont tuit mi retour
Souvent m'estuet en destour
Plaindre et gemir
Et present vous descoulour
Quant vous ne savez l'ardour
Qu'ai a sousfrir
Pour vous qu'aim tant et desir
Que plus ne le puis couvrir
Et se tenrour
N'en avez en grant tristour
M'estuet fenir
Nonpourquant jusqu'a mourir
Vostre demour
Dame a vous sans retollir etc.