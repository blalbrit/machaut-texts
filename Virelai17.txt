Dame, vostre dous viaire
Debonnaire
Et vo sage meintieng coy
Me font vo service faire,
Sans meffaire,
De fin cuer, en bonne foy.

Dame, et bien faire le doy ;
Car anoy,
Griété, doleur ne contraire
Onques en vous servant n'oy,
Eins congnoy
Que riens ne m'i puet desplaire
Et qu'adès miex me doit plaire,
Sans retraire,
De tant com plus m'i employ,
Car tant estes debonnaire
Qu'exemplaire
De tous les biens en vous voy.
[Dame, vostre dous viaire.]

Quant je remir vostre arroy
Sans desroy,
Où raisons maint et repaire,
Et vo regart sans effroy,
Si m'esjoy
Que tous li cuers m'en esclaire;
Car il le scet si attraire
Par son traire
Qu'en vous maint ; et je l'ottroy.
Si ne vueilliés pas deffaire
Ceste paire,
Dame ; humblement vous en proy
Dame, vostre dous viaire.

Car mis l'avés  en tel ploy
Qu'il en soy
N'a riens n'ailleurs ne repaire
Fors en vous, et sans anoy ;
N'il ottroy
Ne quiert merci ne salaire
Fors que l'amour qui le maire
Vous appaire
Et que tant sachiez de soy
Qu'il ne saroit contrefaire
Son affaire.
C'est tout. Mon chant vous envoy.
Dame, vostre dous viaire etc.