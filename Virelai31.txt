Plus dure qu'un dyamant
Ne que pierre d'aymant
Est vo durté,
Dame, qui n'avez pité
De vostre amant
Qu'ociés en désirant
Vostre amitié.

Dame, vo pure biauté
Qui toutes passe, à mon gré,
Et vo samblant
Simple et plein d'umilité,
De douceur fine paré,
En sousriant,
Par un acqueil attraiant,
M'ont au cuer en regardant
Si fort navré
Que ja mais joie n'avré,
Jusques à tant
Que vo grace qu'il atent
M'arez donné.
Plus dure etc.

J'ay humblement enduré
L'amoureus mal et porté,
En attendant
Vostre bonne volenté
Que j'ay en tous cas trouvé
Dure et poingnant.
Et quant tous en vo commant
Suis, je me merveil comment
Vostre bonté
M'a sa grace  refusé,
Quant en plourant
Vous ay et en souspirant
Merci rouvé.
Plus dure qu'un dyamant.

Helas ! dame, conforté
Ne m'avez en ma grieté,
Ne tant ne quant,
Eins m'avez desconforté,
Si que tout desconfort hé.
Mais nompourquant
J'ameray d'or en avant
Plus fort qu'onques mais, et quant
Mort et miné
M'ara vostre cruauté
Qui m'est trop grant,
Lors sera bien apparant
Ma loyauté.
Plus dure qu'un diamant etc.