Dou mal  qui m'a longuement
Fait languir plaisanment
Merci bonnement
Ma dame jolie,

Pour  qui je  vueil  liement
Souffrir la maladie
Qui en amoureus tourment
Nuit et jour mouteplie,
Pour ce  que sans  finement
L'aim et tres finement
La serf humblement,
Sans penser folie.
Dou mal qui m'a longuement
Fait languir.

Car  je  suis  si  ligement
Mis en sa signourie
Que  ja mais  aligement
Ne quier avoir n'aie,
Se de li n'est proprement,
Qui debonnairement,
M'ocist doucement,
Quant merci li prie.
Dou mal qui m'a longuement
Fait languir.

Et se ma dame  plaisant
Qui d'onnour est garnie
Savoit qu'amoureusement
Me muir, à chiere lie,
Pour li servir loyaument,
Ma peinne, vraiement,
Bien et hautement
Tenroie à merie.
Dou mal qui m'a longuement
Fait languir etc.