De bonté, de valour,
De biauté, de douçour
Ma dame est parée ;
De maniere, d'atour,
De  scens,   de  grace  est  couronnée.

Dame desirée,
Richement   aournée
De coulour,
Bien endoctrinée,
De   tous  à   droit  loée,
Par savour,
Juenette, sans folour,
Simplette, sans baudour,
De bonne heure née,
Parfaite en toute honnour,
Nulle  n'est à vous comparée.
De bonté, etc.

Car loyal,  secrée,
De  bonne renommée,
Sans faus tour,
Franche et esmerée,
Nette,  pure,  affinée,
La millour
De toutes et la flour,
Sans mal, sans deshonnour,
Estes apellée.
Pour ce avés sans retour,
Mon cuer, m'amour et ma pensée.
De bonté, de valour, etc.

Et s'il vous agrée,
Gentil dame  honnourée,
Que j'aour,
Qu'en moy soit doublée,
Sans estre ja finée,
Ma langour,
Si vueil je la dolour
Et l'amoureuse ardour,
Qu'en moy est entrée,
Endurer nuit et jour,
Ne ja  n'en  serés  meins amée.
De bonté, de valour,
De biauté, de douçour etc.