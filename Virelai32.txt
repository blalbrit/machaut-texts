Dame, mon cuer emportez,
Dont tant sui desconfortez
Que vraiement
Durer ne puis nullement,
Se ne l'amez
Et se vous ne le gardés
Songneusement.

Car il s'est si ligement
Et si amoureusement
A vous donnés
Qu'à vostre honneur seulement
Est tout son entendement ;
Bien le savés.
Dont se vous ne le volés,
Dame, et vous le deboutés,
Legierement
Porrés savoir, se je ment
Qu'ocis m'arés,
Se vous  ne  me secoures
Procheinnement.
Dame, mon cuer emportez.

Je pleure moult tendrement
Et soupir parfondement,
Quant vous partes
Et faire ne puis comment
Vous die à Dieu vous commant.
Desesperez
En sui et si forcenez,
Quant si mal sui fortunez,
Qu'à grief tourment
M'ocira vo partement.
Dire l'orrés,
S'excuse ne m'en tenez
Entierement.
Dame, mon cuer emportez.

Dame, vo viaire gent,
Dous, amoureus et plaisant,
Est figurez
En mon cuer si proprement
Qu'adès le voy clerement ;
Et ne doubtés
Que vrais seray et secrés,
Puis qu'einsi mon cuer avez
Parfaitement.
Pour ce vous pri humblement,
Ne m'oubliez,
Qu'amée de moy serés
Tres loyaument.
Dame, mon cuer emportez etc.