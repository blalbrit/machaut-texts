Donnez, signeurs, donnez à toutes mains,
Ne retenez seulement fors Tonneur.
S'onneur avez et de richesse meins,
Pour vous seront li grant et li mineur :
Chascuns dira: "ci ha vaillant signeur".
Et terre aussi qu'est despendue
Vaut trop miex que terre perdue.

A vos subgés donnez et à lonteins,
Car miex affiert à roy ou empereur
Qu'il doint dou sien mil livres de messeins
Qu'on li tollist   • j •   denier par rigeur.
S'avez le cuers, ja n'arés deshonneur.
Et terre aussi qu'est despendue
Vaut trop miex que terre perdue.

Quant princes est loyaus, larges, humeins,
Si don sont plain de si très grant douceur
Que pour son fait estrainges et prochains
Ne doubtent mort, povreté ne labeur,
Eins vuet chascuns ressambler le milleur.
Et terre aussi qu'est despendue
Vaut trop miex que terre perdue.