Hé ! dame de vaillance,
Vostre douce sanlance
M'a pris sans deffiance,
Mais au penre sans lance
M'a navré durement.

Car vostre dous riant vair oueil
Et vostre simple chiere
Et vostre gracieus accueil
Plein de plaisant manière
Ont fait par leur puissance
Que m'amour, m'esperance,
Ma joie, ma plaisence
Et toute ma fiance
Maint en vous seulement.
Hé! dame.

Autrement ne vous puis mon vueil
Dire, ma dame chiere,
Pour ce que, quant descouvrir vueil
M'amour et ma priere,
Paour me fait deffense
De dire ma grevance
Et Desdains, qui se lance
En vous, vostre présence
Par dangier me deffent.
Hé ! dame de vaillance.

Si que, tres belle sans orgueil,
Que j'aim d'amour entiere,
Pour vous si grant doleur recueil,
Quant einsi m'estes fiere,
Que je sui en doubtance
D'estre en desesperence ;
Et si sui en balance
De morir, s'aligence
N'ay de vous temprement.
Hé ! dame de vaillance etc.