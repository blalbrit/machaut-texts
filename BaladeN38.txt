Ne quier veoir la biauté d'Absalon
Ne d'Ulixès le sens et la faconde,
Ne esprouver la force de Sanson,
Ne regarder que Dalila le tonde,
Ne cure n'ay par nul tour
Des yeux Argus ne de joie gringnour,
Car pour plaisance et sanz ayde d'ame
Je voy assez, puis que je voy ma dame.

De l'y mage que fist Pymalion
Elle n'avoit pareille ne seconde ;
Mais la belle qui m'a en sa prison
Cent mille fois est plus bele et plus monde :
C'est uns drois fluns de douçour
Qui puet et scet garir toute dolour;
Dont cilz a tort qui de dire me blâme :
Je voy assez, puis que je voy ma dame.

Si ne me chaut dou sens de Salemon,
Ne que Phebus en termine ou responde,
Ne que Venus s'en mesle ne Mennon
Que Jupiter fist muer en aronde,
Car je di, quant je l'aour,
Aim et desir, ser et crieng et honnour,
Et que s'amour seur toute rien m'enflame,
Je voy assez, puis que je voy ma dame.